{"Header": "தமிழக மீனவர்கள் ஆர்ப்பாட்டம்", "Time": "Saturday, 02 February 2013 - 20:26", "Url": "http://www.hirunews.lk/tamil/52623/%E0%AE%A4%E0%AE%AE%E0%AE%BF%E0%AE%B4%E0%AE%95-%E0%AE%AE%E0%AF%80%E0%AE%A9%E0%AE%B5%E0%AE%B0%E0%AF%8D%E0%AE%95%E0%AE%B3%E0%AF%8D-%E0%AE%86%E0%AE%B0%E0%AF%8D%E0%AE%AA%E0%AF%8D%E0%AE%AA%E0%AE%BE%E0%AE%9F%E0%AF%8D%E0%AE%9F%E0%AE%AE%E0%AF%8D", "Content": "தமிழக மீனவர்கள் தமது எல்லையில் எதிர்நோக்கும் இன்னல்களை மத்திய அரசு தடுத்து நிறுத்த கோரி இன்று காலை மல்லிபட்டினம் கிழக்கு  கடற்கரை சாலையில் கண்டன ஆர்ப்பாட்டம் நடைபெற்றது. எஸ்.டி.பி.யூ. தொழிற்சங்கங்கள் மற்றும் அனைத்து மீனவர்கள் அமைப்புகள் சார்பில் இந்த ஆர்ப்பாட்டம் இடம்பெற்றது. ஆர்ப்பாட்டத்தில் விசை படகு உரிமையாளர்கள் சங்க மாநில செயலாளர் தாஜூதீன் உள்பட சுமார் 500-க்கும் மேற்பட்டோர் கலந்து  கொண்டனர். தஞ்சை  மாவட்டம் பேராவூரணி அருகே உள்ள மல்லிப்பட்டினத்தில் மீமீசல்,  ஜெகதாபட்டினம் ஆகிய பகுதிகளை சேர்ந்த 4 மீனவர்கள்  கடந்த சில நாட்களுக்கு  முன்பு மல்லிப்பட்டினத்தை சேர்ந்த பைசல் என்பவருக்கு சொந்தமான கண்ணாடியிழை  படகில் மீன்பிடிக்க சென்றனர். நடுக்கடலில் அவர்கள்  மீன்பிடித்துக் கொண்டிருந்தபோது, அவர்கள் தாக்கப்பட்டதாக தெரிவிக்கப்பட்டிருந்தது.. இந்த சம்பவம் மல்லிபட்டினம் மீனவர்களின் மத்தியில் தீவிர நிலையை ஏற்படுத்தியது. இதேவேளை, நாகப்பட்டினம் மாவட்ட மீனவர்கள் டீசல் விலை உயர்வை கண்டித்து இன்று 9வது நாளாக பணிப்புறக்கணிப்பில் ஈடுபட்டனர். மத்திய அரசு டீசல் விலை உயர்வை அறிவித்ததுடன், மீன் பிடித்தலை தொழிலாக கருதி அதற்கான மானியத்தை ரத்து செய்தது. எனவே,  இதனால் தாங்கள் மிகவும் பாதிக்கப்பட்டு உள்ளதாகவும், ரத்து செய்த  மானியத்தை மீண்டும் வழங்கிடவும் வலியுறுத்தி நாகை மாவட்ட மீனவர்கள் இன்று  9வது நாளாக போராட்டத்தில்  ஈடுபட்டனர். இந்த நிலையில் இன்று மதியம் இடம்பெற்ற பேச்சுவார்த்தையை அடுத்து மீனவர்கள் போராட்டத்தை மீளப்பெற்றுள்ளனர்."}