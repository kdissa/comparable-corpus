{"Header": "ஆட்கடத்தலுக்கு எதிராக இணைந்து பணியாற்ற தயார் என அமெரிக்கா தெரிவிப்பு", "Time": "Thursday, 02 August 2018 - 12:47", "Url": "http://www.hirunews.lk/tamil/196615/%E0%AE%86%E0%AE%9F%E0%AF%8D%E0%AE%95%E0%AE%9F%E0%AE%A4%E0%AF%8D%E0%AE%A4%E0%AE%B2%E0%AF%81%E0%AE%95%E0%AF%8D%E0%AE%95%E0%AF%81-%E0%AE%8E%E0%AE%A4%E0%AE%BF%E0%AE%B0%E0%AE%BE%E0%AE%95-%E0%AE%87%E0%AE%A3%E0%AF%88%E0%AE%A8%E0%AF%8D%E0%AE%A4%E0%AF%81-%E0%AE%AA%E0%AE%A3%E0%AE%BF%E0%AE%AF%E0%AE%BE%E0%AE%B1%E0%AF%8D%E0%AE%B1-%E0%AE%A4%E0%AE%AF%E0%AE%BE%E0%AE%B0%E0%AF%8D-%E0%AE%8E%E0%AE%A9-%E0%AE%85%E0%AE%AE%E0%AF%86%E0%AE%B0%E0%AE%BF%E0%AE%95%E0%AF%8D%E0%AE%95%E0%AE%BE-%E0%AE%A4%E0%AF%86%E0%AE%B0%E0%AE%BF%E0%AE%B5%E0%AE%BF%E0%AE%AA%E0%AF%8D%E0%AE%AA%E0%AF%81", "Content": "ஆட்கடத்தலுக்கு எதிராக சிவில் சமூகங்கள், சர்வதேச அமைப்புகள் மற்றும் இலங்கை அரசாங்கம் ஆகியவற்றுடன் இணைந்து பணியாற்ற தயாராக இருப்பதாக அமெரிக்கா தெரிவித்துள்ளது. ஆட்கடத்தலுக்கு எதிரான சர்வதேச தினத்தை முன்னிட்டு, சர்வதேச தொழிலாளர் அமைப்பினால் கொழும்பில் ஏற்பாடு செய்திருந்த நிகழ்வில் உரையாற்றிய அமெரிக்க துணைத் தூதுவர் ரொபேர்ட் ஹில்டன் இதனைத் தெரிவித்துள்ளார். ஆட்கடத்தல் தொடர்பான பிரச்சினையை எதிர்கொள்ளும் சவாலானது இலங்கைக்கு மட்டுமல்ல, அமெரிக்காவுக்கும் உள்ளது. ஜனாதிபதி டொனால்ட் ட்ரம்ப், ஆட்கடத்தல்களுக்கு எதிரான நடவடிக்கைகளை மேற்கொள்ள தமது நிர்வாகத்திற்கு முன்னுரிமை அளித்துள்ளார் என்று அமெரிக்க துணைத் தூதுவர் குறிப்பிட்டுள்ளார். அமெரிக்க இராஜாங்கத் திணைக்களம், இலங்கைக்கு சுமார் 2.5 மில்லியன் டொலர் வரையான நிதியை வழங்கியுள்ளது. இதனை, ஆட்களைக் கடத்துபவர்களுக்கு எதிரான நீதித்துறை விசாரணை, மற்றும் அவர்களை சட்டத்தின் முன் நிறுத்துவதற்கு உதவும் செயற்பாடுகளுக்கும், ஆட்கடத்தல் தொடர்பான காத்திரமான தரவுகளை சேகரித்து, அறிக்கையிடுவதற்கும், பாதிக்கப்பட்டவர்களுக்கான சேவைகள் மற்றும் பாதுகாப்புக்கும் பயன்படுத்த முடியும் என்று அமெரிக்க துணைத் தூதுவர் தெரிவித்துள்ளார்."}