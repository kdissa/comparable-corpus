{"Header": "அமெரிக்க தூதுவராலயங்கள் மூடப்படும் ", "Time": "Friday, 02 August 2013 - 19:44", "Url": "http://www.hirunews.lk/tamil/64285/%E0%AE%85%E0%AE%AE%E0%AF%86%E0%AE%B0%E0%AE%BF%E0%AE%95%E0%AF%8D%E0%AE%95-%E0%AE%A4%E0%AF%82%E0%AE%A4%E0%AF%81%E0%AE%B5%E0%AE%B0%E0%AE%BE%E0%AE%B2%E0%AE%AF%E0%AE%99%E0%AF%8D%E0%AE%95%E0%AE%B3%E0%AF%8D-%E0%AE%AE%E0%AF%82%E0%AE%9F%E0%AE%AA%E0%AF%8D%E0%AE%AA%E0%AE%9F%E0%AF%81%E0%AE%AE%E0%AF%8D", "Content": "பாரசீககுடா மற்றும் மத்திய கிழக்கு பிராந்தியத்தில் உள்ள பெரும்பாலான நாடுகளின் அமெரிக்க தூதுவராலயங்களை எதிர்வரும் ஞாயிற்றுக்கிழமை மூட தீர்மானிக்கப்பட்டுள்ளது. தூதுவராலயங்களை குறிவைத்து தாக்குதல்கள் மேற்கொள்ளப்படும் என வெளியான தகவல்களை அடுத்தே இந்த முடிவு எடுக்கப்பட்டதாக அமெரிக்க ராஜாங்க திணைக்களத்தின் பேச்சாளர் தெரிவித்துள்ளார். கடந்த 2001ஆம் ஆண்டு செப்டம்பர் மாதம் 11ஆம் திகதி, அமெரிக்க இரட்டைக் கோபுரம் பாரிய தாக்குதலுக்கு உள்ளானது. தாக்குதல் மேற்கொள்ளப்பட்டதன் பின்னர், பெரும்பாலான செப்டம்பர் மாதத்தில் பரவலாக பல அமெரிக்க நிலைகள் மீது தாக்குதல்கள் இடம்பெற்றுள்ளன. இது தவிர, அமெரிக்க தூதுவராலங்களுக்கு முன்னால், வருடா வருடம் அந்த தினத்தில் ஆர்ப்பாட்டங்கள் மேற்கொள்வதும் வழமையாகியிருந்தன. கடந்த வருடம் செப்டம்பர் 11ஆம் திகதி பெங்காசி மற்றும் லிபியா ஆகிய நாடுகளில் உள்ள தூதுவராலயங்கள் தாக்குதலுக்கு உள்ளாகின. இந்த தாக்குதல்களில், நான்கு அமெரிக்கர்கள் கொல்லப்பட்டனர். எதிர்வரும் ஞாயிற்றுக் கிழமை அமெரிக்க நிலையங்கள் மீது தாக்குதல்கள் மேற்கொள்ளப்படலாம் என்பதனால் அன்றைய தினம் தூதுவராலயங்களை மூட உத்தரவிடப்பட்டுள்ளது. குறிப்பாக, பஹரேன், இஸ்ரேல், ஜோடான், குவேற், லிபியா, ஒமான், கட்டார், சவுதி அரேபியா, யேமன், ஆப்கானிஸ்தான் மற்றும் பங்களாதேஷ் ஆகிய நாடுகளில் உள்ள அமெரிக்க தூதுவராலங்கள் மற்றும் நிலையங்கள் மூடப்படும் என அறிவிக்கப்பட்டுள்ளது. இது தவிர, அவசியம் ஏற்படின் தூதுவராலயங்களின் பாதுகாப்பை கருதில் கொண்டு மேலும் சில நாள்களுக்கு மூடலாம் எனவும் ராஜாங்க திணைக்களத்தின் பேச்சாளர் தெரிவித்துள்ளார்."}