{"Header": "கலஹா சம்பவம் / 7 பேர் விளக்கமறியலில்...", "Time": "Sunday, 02 September 2018 - 20:59", "Url": "http://www.hirunews.lk/tamil/199015/%E0%AE%95%E0%AE%B2%E0%AE%B9%E0%AE%BE-%E0%AE%9A%E0%AE%AE%E0%AF%8D%E0%AE%AA%E0%AE%B5%E0%AE%AE%E0%AF%8D-7-%E0%AE%AA%E0%AF%87%E0%AE%B0%E0%AF%8D-%E0%AE%B5%E0%AE%BF%E0%AE%B3%E0%AE%95%E0%AF%8D%E0%AE%95%E0%AE%AE%E0%AE%B1%E0%AE%BF%E0%AE%AF%E0%AE%B2%E0%AE%BF%E0%AE%B2%E0%AF%8D", "Content": "கண்டி - கலஹா மருத்துவமனையின் பொருட்களுக்கு சேதம் விளைவித்த சம்பவம் உள்ளிட்ட 3 குற்றச்சாட்டுக்களின் அடிப்படையில் கைது செய்யப்பட்ட 7 பேரும் விளக்கமறியலில் வைக்கப்பட்டுள்ளனர். சம்பவம் தொடர்பில் நேற்று மாலை கலஹா காவற்துறையினரால் குறித்த 7 பேர் கைது செய்யப்பட்டனர். இந்தநிலையில் அவர்கள் இன்றைய தினம் கண்டி மேலதிக நீதவானிடம் முன்னிலை செய்யப்பட்ட போது அவர்களை எதிர்வரும் 6ஆம் திகதி வரையில் விளக்கமறியலில் வைக்குமாறு உத்தரவிடப்பட்டது. கடந்த 28ஆம் திகதி கலஹா மருத்துவமனையில் அனுமதிக்கப்பட்ட 2 வயது குழந்தை உயிரிழந்த சம்பவத்தை அடுத்து, பொதுமக்கள் போராட்டத்தில் ஈடுபட்டதால், அங்கு பதற்ற நிலை ஏற்பட்டிருந்தது. இதன்போது மருத்துமனையின் பொருட்களுக்கும் சேதம் ஏற்பட்டதாகவும் தெரிவிக்கப்படுகிறது. இதனிடையே, சம்பவத்தை அடுத்து கலஹா மருத்துவமனை கடந்த 29ஆம் திகதி முதல் மூடப்பட்டுள்ள நிலையில், மருத்துவமனையை மீள திறக்குமாறு வலியுறுத்தி இன்றைய தினம் ஆர்ப்பாட்டம் ஒன்றும் மேற்கொள்ளப்பட்டுள்ளது. குறித்த மருத்துவமனை தமக்கு மிகவும் அத்தியாவசியமானதொன்று என தெரிவித்து பிரதேச மக்கள் ஆர்ப்பாட்டத்தில் ஈடுபட்டதாக எமது பிராந்திய செய்தி தொடர்பாளர் தெரிவித்தார்."}