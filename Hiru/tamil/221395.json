{"Header": "தமிழ்த் தேசியக் கூட்டமைப்பு அரசாங்கத்துடன் பேரம் பேச முடியாதா? - விக்னேஸ்வரன் கேள்வி", "Time": "Friday, 02 August 2019 - 19:06", "Url": "http://www.hirunews.lk/tamil/221395/%E0%AE%A4%E0%AE%AE%E0%AE%BF%E0%AE%B4%E0%AF%8D%E0%AE%A4%E0%AF%8D-%E0%AE%A4%E0%AF%87%E0%AE%9A%E0%AE%BF%E0%AE%AF%E0%AE%95%E0%AF%8D-%E0%AE%95%E0%AF%82%E0%AE%9F%E0%AF%8D%E0%AE%9F%E0%AE%AE%E0%AF%88%E0%AE%AA%E0%AF%8D%E0%AE%AA%E0%AF%81-%E0%AE%85%E0%AE%B0%E0%AE%9A%E0%AE%BE%E0%AE%99%E0%AF%8D%E0%AE%95%E0%AE%A4%E0%AF%8D%E0%AE%A4%E0%AF%81%E0%AE%9F%E0%AE%A9%E0%AF%8D-%E0%AE%AA%E0%AF%87%E0%AE%B0%E0%AE%AE%E0%AF%8D-%E0%AE%AA%E0%AF%87%E0%AE%9A-%E0%AE%AE%E0%AF%81%E0%AE%9F%E0%AE%BF%E0%AE%AF%E0%AE%BE%E0%AE%A4%E0%AE%BE-%E0%AE%B5%E0%AE%BF%E0%AE%95%E0%AF%8D%E0%AE%A9%E0%AF%87%E0%AE%B8%E0%AF%8D%E0%AE%B5%E0%AE%B0%E0%AE%A9%E0%AF%8D-%E0%AE%95%E0%AF%87%E0%AE%B3%E0%AF%8D%E0%AE%B5%E0%AE%BF", "Content": "தற்போதைய நாடாளுமன்றம் இன்னும் சில மாதங்கள் நீடிக்கப்போகும் நிலையில், தமிழ் மக்களுக்குத் தேவையான பலவற்றை தமிழ்த் தேசியக் கூட்டமைப்பு ஏன் அரசாங்கத்துடன் பேரம் பேசி பெற்றுக் கொள்ளக்கூடாது என வட மாகாண முன்னாள் முதலமைச்சர் சி.வி.விக்னேஸ்வரன் கேள்வி எழுப்பியுள்ளார். வாராந்தம் ஊடகவியாலாளர்களின் கேள்விக்கு எழுத்து மூலம் வழங்கியுள்ள பதிலிலேயே அவர் இவ்வாறு கேள்வி எழுப்பியுள்ளார். தற்போதிருக்கும் 16 பேரைக் கொண்ட ஒரு தமிழர் சார் கட்சியின் அங்கத்தவர்களாக எமது பிரதிநிதிகள் எதிர்காலத்தில் தேர்ந்தெடுக்கப்பட முடியாது என்றால் ஏன் அவர்கள் இப்போதிருந்தே அரசாங்கத்துக்கு அழுத்தம் கொடுத்து ஒரு சிலவற்றையாவது பெற்றுக்கொள்ள முடியாது? என்றும் அவர் வினவியுள்ளார். கல்முனையில் தோல்வியடைந்தவர்களின் செயற்பாடுகள் தொடர்ந்தும் தோல்வியடையும் என்று எதிர்பார்க்காமல் தற்போது இணைந்திருக்கும் அவர்கள் தமிழ் மக்களுக்கான மிக அவசரமான பலவிடயங்களை அரசாங்கத்திடமிருந்து பெற்றுக் கொள்ளவேண்டும். மக்களின் நலன் சார்பாக அனைவரும் தற்போதிருந்தே சிந்திக்க ஆரம்பித்தால் எதிர்காலத்தில் மக்கள் சார்பாக பிரயோசனமாக நடவடிக்கைகளை எடுக்க முடியும் என்று தான் கருதுவதாக விக்னேஸ்வரன் குறிப்பிட்டுள்ளார்."}