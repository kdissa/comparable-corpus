{"Header": "சுயநலமற்ற அரச சேவை ஒன்றை ஸ்தாபிப்பேன்...", "Time": "Saturday, 02 November 2019 - 20:08", "Url": "http://www.hirunews.lk/tamil/227491/%E0%AE%9A%E0%AF%81%E0%AE%AF%E0%AE%A8%E0%AE%B2%E0%AE%AE%E0%AE%B1%E0%AF%8D%E0%AE%B1-%E0%AE%85%E0%AE%B0%E0%AE%9A-%E0%AE%9A%E0%AF%87%E0%AE%B5%E0%AF%88-%E0%AE%92%E0%AE%A9%E0%AF%8D%E0%AE%B1%E0%AF%88-%E0%AE%B8%E0%AF%8D%E0%AE%A4%E0%AE%BE%E0%AE%AA%E0%AE%BF%E0%AE%AA%E0%AF%8D%E0%AE%AA%E0%AF%87%E0%AE%A9%E0%AF%8D", "Content": "சுயநலமற்ற அரச சேவை ஒன்றை ஸ்தாபிக்கவுள்ளதாக புதிய ஜனநாயக முன்னணியின் ஜனாதிபதி வேட்பாளர் சஜித் பிரேமதாச தெரிவித்துள்ளார். பிலியந்தலையில் நேற்று இடம்பெற்ற மக்கள் சந்திப்பில் கலந்து கொண்டு உரையாற்றிய போதே அவர் இதனை குறிப்பிட்டுள்ளார். தமது ஆட்சியின் ஊடாக சுயநலமற்ற அரச சேவை மற்றும் அரசாட்சியை மேற்கொள்வதற்கு நடவடிக்கை எடுக்கப்படும். ஜனாதிபதி, பிரதமர் மற்றும் அமைச்சர்கள் தமக்கு கிடைக்கப்பெறும் சலுகைகளை பொதுமக்களுக்காக அர்ப்பணிப்பார்கள். இதுவரை நடைமுறையில் இருந்த மக்கள் பிரதிநிதிகளுக்கான தீர்வையற்ற முறைமையை ரத்து செய்வதற்கு நடவடிக்கை எடுக்கப்படும் என அவர் குறிப்பிட்டுள்ளார். ஆகவே இந்த வெற்றிப்பயணமானது சாதாரண மக்களினுடையதாகும் என புதிய ஜனநாயக முன்னணியின் ஜனாதிபதி வேட்பாளர் சஜித் பிரேமதாஸ தெரிவித்துள்ளார். இந்த மக்கள் சந்திப்பில் பங்கேற்ற பிரதமர் ரணில் விக்ரமசிங்க, நாட்டை முன்னோக்கி கொண்டு செல்ல வேண்டுமானால், ஜனாதிபதி வேட்பாளர்களான சஜித் பிரேமதாஸ மற்றும் கோட்டாபய ராஜபக்ஸ ஆகியோர் கடன் சுமைகளை எவ்வாறு தீர்க்க போகின்றார்கள் என கேள்வி எழுப்பியுள்ளார். கடந்த 2017 ஆம் ஆண்டு 2 ஆயிரத்து 515 மில்லியன் டொலர்களை தமது அரசாங்கம் செலுத்தியுள்ளது. 2018 ஆம் ஆண்டில் 2 ஆயிரத்து 821 மி;ல்லியன் டொலர்களை கடனாக செலுத்தியுள்ளோம். ஆகவே 2020 ஆம் ஆண்டில் 3 ஆயிரத்து 309 மில்லியன் டொலர்கள் கடனாக செலுத்தப்பட வேண்டிய நிலை ஏற்படும். கடந்த நான்கு வருடகாலத்திற்குள் மட்டும் 12 ஆயிரத்து 835 மில்லியன் டொலர்கள் செலுத்தப்பட வேண்டும். எனவே கடனை செலுத்துவதில் ஏற்பட்ட சிக்கல் புதுமையானதா? ஆகவே ஏன் இவ்வாறானதொரு கடன் சுமையை ஏற்படுத்தினார்கள் என பிரதமர் ரணில் விக்கிரமசிங்க கேள்வி எழுப்பியுள்ளார்."}