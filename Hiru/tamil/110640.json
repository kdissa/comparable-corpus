{"Header": "குளிர்களி தானசாலை மோதல் ", "Time": "Tuesday, 02 June 2015 - 22:16", "Url": "http://www.hirunews.lk/tamil/110640/%E0%AE%95%E0%AF%81%E0%AE%B3%E0%AE%BF%E0%AE%B0%E0%AF%8D%E0%AE%95%E0%AE%B3%E0%AE%BF-%E0%AE%A4%E0%AE%BE%E0%AE%A9%E0%AE%9A%E0%AE%BE%E0%AE%B2%E0%AF%88-%E0%AE%AE%E0%AF%8B%E0%AE%A4%E0%AE%B2%E0%AF%8D", "Content": "பெசோன் பூரணை தினத்தை முன்னிட்டு குளிர்களி தானசாலையை ஏற்பாடு செய்திருந்தவர்களுக்கிடையே ஏற்பட்ட முறுகல், மோதலாக மாறிய சம்பவம் ஒன்று எம்பிலிபிட்டிய - தெல்பதுஆர பிரதேசத்தில் இடம் பெற்றுள்ளது. இந்தநிலையில், மோதல் சம்பவம் காரணமாக 6 பேர் கைது செய்யப்பட்டுள்ளனர். குளிர்களி தானசாலை வழங்கும் இடத்தை சுத்திகரிக்கும் பணிகளில் ஏற்பாட்டு குழுவினர் நேற்றிரவு மேற்கொண்டதாக காவற்துறையினர் தெரிவித்துள்ளனர். இதன்போது, மதுபோதையில் இருந்த இருவருக்கிடையே மோதல் இடம்பெற்றுள்ளது. இதனையடுத்து, ஏற்பாட்டு குழுவினர் இரண்டு பக்கம் பிரிந்து ஒருவருக்கொருவர் தாக்குதல்களை நடத்தி கொண்டதாக காவற்துறையினர் தெரிவித்துள்ளனர். இதேவேளை, ஹபரன பிரதேச பாடசாலை ஒன்றில் நேற்று வழங்கப்பட்ட கடலை தானசாலையின் போது அதனை உட்கொண்டவர்களில் அதிபர் உட்பட 8 மருத்துவமனையில் அனுமதிக்கப்பட்டுள்ளனர். அதிபர் உள்ளிட்ட 7 மாணவர்கள் மருத்துவமனையில் அனுமதிக்கப்பட்டனர். இதில் இரண்டு மாணவர்கள் தொடர்ந்தும் ஹபரன மருத்துவமனையில் சிகிச்சை பெற்று வருவதாக எமது செய்தி தொடர்பாளர் தெரிவித்துள்ளார். குறித்த கடலை தானசாலையில் வயிற்றோட்டத்திற்காக பயன்படுத்தப்படும் மருந்து வில்லைகள் கலக்கப்பட்டுள்ளதாக ஆரம்ப விசாரணைகளில் இருந்து தெரியவந்துள்ளது. இந்த சம்பவம் தொடர்பில் அதே பாடசாலையில் 10 ஆம் தரத்தில் கல்வி பயிலும் 6 மாணவர்கள் காவற்துறையினரால் கைது செய்யப்பட்டுள்ளனர். எவ்வாறாயினும், பொசோன் பூரணை தினத்தை முன்னிட்டு ஏற்பாடு செய்யப்பட்டுள்ள 8 ஆயிரத்து 913 தானசாலைகளில் 6 ஆயிரத்து 712 தானசாலைகள் பரிசோதனைக்கு உட்படுத்தப்பட்டதாக பொது சுகாதார பரிசோதகர்கள் சங்கம் தெரிவித்துள்ளது. இதன்போது, 13 தானசாலைகளுக்கு தடை விதிக்கப்பட்டதாக பொது சுகாதார பரிசோதகர்கள் சங்க தலைவர் உப்புல் ரோஹன தெரிவித்துள்ளார்."}