{"Header": "சமூகவலைத்தளங்களில் பரபரப்பை ஏற்படுத்திய எம்.பி.பாட்டளி சம்பிக்க", "Time": "Friday, 02 November 2018 - 15:58", "Url": "http://www.hirunews.lk/tamil/203444/%E0%AE%9A%E0%AE%AE%E0%AF%82%E0%AE%95%E0%AE%B5%E0%AE%B2%E0%AF%88%E0%AE%A4%E0%AF%8D%E0%AE%A4%E0%AE%B3%E0%AE%99%E0%AF%8D%E0%AE%95%E0%AE%B3%E0%AE%BF%E0%AE%B2%E0%AF%8D-%E0%AE%AA%E0%AE%B0%E0%AE%AA%E0%AE%B0%E0%AE%AA%E0%AF%8D%E0%AE%AA%E0%AF%88-%E0%AE%8F%E0%AE%B1%E0%AF%8D%E0%AE%AA%E0%AE%9F%E0%AF%81%E0%AE%A4%E0%AF%8D%E0%AE%A4%E0%AE%BF%E0%AE%AF-%E0%AE%8E%E0%AE%AE%E0%AF%8D-%E0%AE%AA%E0%AE%BF-%E0%AE%AA%E0%AE%BE%E0%AE%9F%E0%AF%8D%E0%AE%9F%E0%AE%B3%E0%AE%BF-%E0%AE%9A%E0%AE%AE%E0%AF%8D%E0%AE%AA%E0%AE%BF%E0%AE%95%E0%AF%8D%E0%AE%95", "Content": "அமைச்சரவை கலைக்கப்பட்டுள்ள நிலையில், முன்னாள் மாநகர மற்றும் மேல்மாகாண அபிவிருத்தி அமைச்சர் பாட்டளி சம்பிக்க ரணவக்க இன்று மதியம் அந்த அமைச்சின் கடமைகளில் ஈடுபட்டுள்ளார். பத்தரமுல்லையில் - செத்சிறிபாயவில் உள்ள அமைச்சின் அலுவலகத்திற்கு சென்ற அவர், அமைச்சின் அதிகாரிகளுடன் கலந்துரையாடலை மேற்கொள்வதாக தமது முகபுத்தகத்தில் குறிப்பிட்டுள்ளார். அமைச்சின் பணிகளை தொடர்ந்து முன்னெடுக்குமாறு இதன்போது தாம் ஆலோசனை வழங்கியதாகவும் அந்தப் பதிவில் குறிப்பிடப்பட்டுள்ளது. இதேநேரம், ஆரம்ப கைத்தொழில் அமைச்சர் தயா கமகேவும், இன்றைய தினம் அந்த திணைக்களத்திற்குச் சென்று, பணியாளர் குழுவினருடன் கலந்துரையாடல் மேற்கொண்டுள்ளார். புதிய பிரதமர் மஹிந்த ராஜபக்ஷ சத்தியபிரமாணம் மேற்கொண்டதன் பின்னர், புதிய அமைச்சரவை அமைச்சர்கள் சிலர் பதவியேற்றுள்ளபோதும், மாநகர மற்றும் மேல் மாகாண அபிவிருத்தி மற்றும் ஆரம்ப கைத்தொழில் அமைச்சு என்பனவற்றுக்கு தற்போதுவரை அமைச்சர்கள் நியமிக்கப்படவில்லை. இதேவேளை, முன்னாள் அமைச்சர் ராஜித சேனாரத்ன மீண்டும் சுகாதார அமைச்சினை பொறுப்பேற்கவுள்ளதாக வெளியான தகவலையடுத்து, இன்றைய தினம் நாவலப்பிட்டி ஆரம்ப மருத்துவமனையின் மருத்துவகள் அடையாளப் எதிர்ப்பு போராட்டம் ஒன்றை முன்னெடுத்திருந்தனர். இன்று மதிய ஓய்வு நேரத்தில் இந்த எதிர்ப்பு போராட்டம் மேற்கொள்ளப்பட்டதாக தெரிவிக்கப்பட்டுள்ளது. முன்னாள் அமைச்சர் ராஜித சேனாரத்ன அரசாங்கத்தில் இணைந்துகொள்வதானால், அவருக்கு சுகாதார அமைச்சு மீள கையளிக்கப்படக் கூடாதென ஆர்ப்பாட்டத்தில் ஈடுபட்டவர்கள் தெரிவித்துள்ளனர்."}