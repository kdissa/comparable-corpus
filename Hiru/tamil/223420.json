{"Header": "மட்டக்களப்பு நீதிமன்றத்தின் அதிரடி உத்தரவு..!", "Time": "Monday, 02 September 2019 - 7:22", "Url": "http://www.hirunews.lk/tamil/223420/%E0%AE%AE%E0%AE%9F%E0%AF%8D%E0%AE%9F%E0%AE%95%E0%AF%8D%E0%AE%95%E0%AE%B3%E0%AE%AA%E0%AF%8D%E0%AE%AA%E0%AF%81-%E0%AE%A8%E0%AF%80%E0%AE%A4%E0%AE%BF%E0%AE%AE%E0%AE%A9%E0%AF%8D%E0%AE%B1%E0%AE%A4%E0%AF%8D%E0%AE%A4%E0%AE%BF%E0%AE%A9%E0%AF%8D-%E0%AE%85%E0%AE%A4%E0%AE%BF%E0%AE%B0%E0%AE%9F%E0%AE%BF-%E0%AE%89%E0%AE%A4%E0%AF%8D%E0%AE%A4%E0%AE%B0%E0%AE%B5%E0%AF%81", "Content": "மட்டக்களப்பு கள்ளியங்காடு இந்து மயானத்தில் புதைக்கப்பட்ட, ஏப்ரல் 21ஆம் திகதி சியோன் தேவாலயத்தில் தற்கொலை தாக்குதலை நடத்திய பயங்கரவாதியான மொஹமட் அசாத்தின் உடற்பாகங்களை மீண்டும் தோண்டி எடுப்பதற்கான நடவடிக்கைகள் இன்று மேற்கொள்ளப்படவுள்ளன. குறித்த உடற்பாகங்களை உடனடியாக தோண்டி எடுக்குமாறு மட்டக்களப்பு நீதவான் நீதிமன்ற நீதவான் ஏ.சீ.ரிஸ்வானினால் கடந்த வெள்ளிக்கிழமை உத்தரவு பிறப்பிக்கப்பட்டது. எவ்வாறிருப்பினும், அன்றைய தினம் போதியளவு நேரமின்மை காரணமாக, குறித்த பணிகளை இன்றைய தினத்தில் முன்னெடுக்க தீர்மானிக்கப்பட்டது. குறித்த பயங்கரவாதியின் உடற்பாகங்கள், கள்ளியங்காடு இந்து மயானத்தில் கடந்த திங்கட்கிழமை இரகசியமான முறையில் புதைக்கப்பட்டிருந்தது. இதையடுத்து. அதற்கு எதிர்ப்பு தெரிவித்து, கடந்த செவ்வாய்க்கிழமை கல்லடி பாலத்தில் வீதியை இடைமறித்து போராட்டம் முன்னெடுக்கப்பட்டிருந்தது. இந்தநிலையில், இது தொடர்பாக குற்றப்புலனாய்வு திணைக்களத்தினர், நீதிமன்றில் அறிக்கையிட்டதைத் தொடர்ந்து அதுகுறித்த வழக்கு மட்டக்களப்பு நீதவான் நீதிமன்ற நீதவான் ஏ.சீ.ரிஸ்வான் முன்னிலையில் விசாரணைக்கு எடுத்துக்கொள்ளப்பட்டது. இதன்போது, அந்த உடற்பாகங்களை இந்து மயானத்திலிருந்து உடனடியாக அகற்றி, மட்டக்களப்பு போதனா மருத்துவமனையின் பிரேத அறையில் வைக்குமாறு மாவட்ட அரச அதிபருக்கு நீதவான் உத்தரவிடப்பட்டது. அத்துடன், பயங்கரவாதியின் உடற்பாகங்களை, பொருத்தமான வேறொரு இடத்தில், அரச செலவில் புதைப்பதற்கு நடவடிக்கை மேற்கொள்ளுமாறும் நீதவான் உத்தரவு பிறப்பித்;தார். இதேவேளை, குறித்த உடற்பாகங்களை மட்டக்களப்பு கள்ளியங்காடு இந்து மயானத்தில் இருந்து அகற்றுமாரு கோரி ஆர்ப்பாட்டத்தை முன்னெடுத்த நாடாளுமன்ற உறுப்பினர் எஸ்.வியாழேந்திரன் உள்ளிட்ட 5 பேர் ஒரு இலட்சம் ரூபாய் சரீரப் பிணையில் விடுவிக்கப்பட்டமை குறிப்பிடத்தக்கது."}