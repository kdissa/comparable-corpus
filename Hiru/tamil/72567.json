{"Header": "பேருந்து குழல்களால் சர்ச்சை", "Time": "Monday, 02 December 2013 - 9:12", "Url": "http://www.hirunews.lk/tamil/72567/%E0%AE%AA%E0%AF%87%E0%AE%B0%E0%AF%81%E0%AE%A8%E0%AF%8D%E0%AE%A4%E0%AF%81-%E0%AE%95%E0%AF%81%E0%AE%B4%E0%AE%B2%E0%AF%8D%E0%AE%95%E0%AE%B3%E0%AE%BE%E0%AE%B2%E0%AF%8D-%E0%AE%9A%E0%AE%B0%E0%AF%8D%E0%AE%9A%E0%AF%8D%E0%AE%9A%E0%AF%88", "Content": "தனியார் பேருந்துகளில் ஒலியெழுப்பல் குழல்களை அகற்றுவதற்கு காவல்துறையினர் மேற்கொண்டுள்ள தீர்மானத்திற்கு தாம் எதிர்ப்பு தெரிவிப்பதாக இலங்கை தனியார் பேருந்து உரிமையாளர் சங்கம் தெரிவித்துள்ளது. மத்திய சுற்றாடல் அதிகார சபை மற்றும் காவல்துறையினர் இணைந்து, வீதிகளில் பயணிக்கும் வாகனங்களில் அதிக ஒலியை எழுப்பக் கூடிய குழல்களை அகற்றுவதற்கு தீர்மானித்துள்ளன. அதிக ஒலியை ஏற்படுத்தும் குழல்களால் சூழல் மாசு அதிகம் ஏற்படுவதாக மத்திய சுற்றாடல் அதிகார சபை சுட்டிக்காட்டியுள்ளது. குறிப்பாக தனியார் பேருந்துகளில் உற்பத்தியின் போது பொருத்தப்படும்  ஒலியெழுப்பும் குழல்களுக்கு பதிலாக வேறு அதிக ஒலியை ஏற்படுத்தக் கூடிய குழல்கள் பயன்படுத்துவதாக குற்றம்சுமத்தப்பட்டுள்ளது. எவ்வாறாயினும், குறித்த அதிக ஒலியை எழுப்பும் குழல்களை அகற்றுவதன் ஊடாக பேருந்து விபத்துகளை எதிர்கொள்ள வேண்டியேற்படும் என்று தனியார் பேருந்து உரிமையாளர் சங்கத்தின் தலைவர் கெமுனு விஜேரட்ன தெரிவித்துள்ளார். இதுதொடர்பில் சூரியன் செய்திச் சேவை, காவல்துறையின் போக்குவரத்து பிரிவின் பிரதிகாவல்துறை மாஅதிபர் ஜி.டி.ஏ.கே. சேனாரத்னவை தொடர்பு கொண்டு வினவியது. அதற்கு பதிலளித்த அவர், வாகனங்களில் எச்சரிக்கை ஒலியை எழுப்புதற்கு சட்டத்திட்டங்கள் உள்ளதாக குறிப்பிட்டார். அதிக ஒலியை எழுப்பக் கூடிய குழல்களை அகற்றி சாதாரண குழல்களை பொருத்துவதால் விபத்துக்கள் ஏற்படாது என்றும் அவர் தெரிவித்தார்."}