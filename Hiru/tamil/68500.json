{"Header": "தரிப்பு கட்டணத்தை செலுத்தப் போவதில்லை", "Time": "Wednesday, 02 October 2013 - 20:12", "Url": "http://www.hirunews.lk/tamil/68500/%E0%AE%A4%E0%AE%B0%E0%AE%BF%E0%AE%AA%E0%AF%8D%E0%AE%AA%E0%AF%81-%E0%AE%95%E0%AE%9F%E0%AF%8D%E0%AE%9F%E0%AE%A3%E0%AE%A4%E0%AF%8D%E0%AE%A4%E0%AF%88-%E0%AE%9A%E0%AF%86%E0%AE%B2%E0%AF%81%E0%AE%A4%E0%AF%8D%E0%AE%A4%E0%AE%AA%E0%AF%8D-%E0%AE%AA%E0%AF%8B%E0%AE%B5%E0%AE%A4%E0%AE%BF%E0%AE%B2%E0%AF%8D%E0%AE%B2%E0%AF%88", "Content": "மாகாண சபையினால் அறவிடப்படும் ‘லொக்’ எனப்படும் தரிப்பு அனுமதிப்பத்திர கட்டணத்தை இனிவரும் காலங்களில் செலுத்தப் போவதில்லை என்று தனியார் பேருந்து உரிமையாளர் சங்கம் அறிவித்துள்ளது. கொழும்பில் இன்று இடம்பெற்ற செய்தியாளர் சந்திப்பில் உரையாற்றிய சங்கத்தின் தலைவர் கெமுனு விஜேரட்ன, பல வீதிகளில் பேருந்துகளை தரிப்பதற்கு இடங்கள் ஒதுக்கித் தருவதற்கு மாகாண சபை அசமந்த போக்கை கடைபிடிப்பதாக குற்றம்சுமத்தினார். எனினும், ‘தரிப்பு’ அனுமதிப் பத்திரத்திற்கு மாத்திரம் மாதாந்தம் கட்டணம் முறையாக அறவிடப்படுவதாக அவர் குறிப்பிட்டார்; பேருந்துகளை நினைத்த மாத்திரத்தில் சில இடங்களில் தரித்து வைப்பதன் மூலம் இடையூறுகள் ஏற்படுவதாகவும், போதைப் பொருள் பயன்படுத்துபவர்கள் கூட அதனை பயன்படுத்துவதாக தெரிவித்தார். எனவே, நீதிமன்றத்தை நாடி ‘தரிப்பு அனுமதி’ கட்டணத்தை செலுத்தாமல் இருப்பதற்கு சங்கம் தீர்மானித்துள்ளதாக கெமுனு விஜேரட்ன குறிப்பிட்டார்."}