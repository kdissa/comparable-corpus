{"Header": "மீனவர்களுக்கு அவசர எச்சரிக்கை..!", "Time": "Friday, 02 August 2019 - 10:00", "Url": "http://www.hirunews.lk/tamil/221346/%E0%AE%AE%E0%AF%80%E0%AE%A9%E0%AE%B5%E0%AE%B0%E0%AF%8D%E0%AE%95%E0%AE%B3%E0%AF%81%E0%AE%95%E0%AF%8D%E0%AE%95%E0%AF%81-%E0%AE%85%E0%AE%B5%E0%AE%9A%E0%AE%B0-%E0%AE%8E%E0%AE%9A%E0%AF%8D%E0%AE%9A%E0%AE%B0%E0%AE%BF%E0%AE%95%E0%AF%8D%E0%AE%95%E0%AF%88", "Content": "வங்காள விரிகுடாவிற்கு உட்பட்ட கடற்பிராந்தியங்களில் கடற்தொழிலில் ஈடுபட்டுவரும் மீனவர்கள் உடனடியாக குறித்த கடல் பகுதியில் இருந்து வெளியேறி பாதுகாப்பான இடங்களுக்கு செல்லுமாறு அனர்த்த முகாமைத்துவ நிலையம் அறிவித்தல் விடுத்துள்ளது. குறித்த கடற்பிராந்தியங்களில் நிலவும் கடும் காற்றுடன் கூடிய வானிலை காரணமாகவே இந்த அறிவுறுத்தல் விடுக்கப்பட்டுள்ளது. அதேநேரம், புத்தளம் முதல் காங்கேஸன்துறை ஊடாக முல்லைத்தீவு வரையான கடற்பகுதிகளில் இடைக்கிடையே காற்றிவேகம் மணிக்கு 55 முதல் 65 கிலோமீற்றர் வேகத்தில் வீசக்கூடும் என வளிமண்டலவியல் திணைக்களம் எதிர்வுகூறியுள்ளது. இந்தநிலையில் காற்று அதிகரித்து வீசும் சந்தர்ப்பங்களில் கடலுக்கு செல்லும் மீனவர்கள் அவதானத்துடன் செயற்படுமாறு கேட்டுக்கொள்ளப்படுகின்றனர். இதேவேளை மேல், சப்ரகமுவ மற்றும் தென் மாகாணங்களில் மழைப்பெய்யும் சாத்தியம் அதிகம் நிலவுவதாகவும் ஊவா, மத்திய மாகாணங்களிலும் பொலன்னறுவை மாவட்டத்திலும் பிற்பகல் 2 மணிக்கு பின்னர் மழை பெய்யும் சாத்தியம் நிலவுவதாகவும் வளிமண்டலவியல் திணைக்களம் குறிப்பிட்டுள்ளது."}