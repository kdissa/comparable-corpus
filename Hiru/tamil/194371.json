{"Header": "பாடசாலை சென்ற மாணவர்களை மீண்டும் வீடுகளுக்கு அழைத்துச் சென்ற பெற்றோர்..!", "Time": "Monday, 02 July 2018 - 18:35", "Url": "http://www.hirunews.lk/tamil/194371/%E0%AE%AA%E0%AE%BE%E0%AE%9F%E0%AE%9A%E0%AE%BE%E0%AE%B2%E0%AF%88-%E0%AE%9A%E0%AF%86%E0%AE%A9%E0%AF%8D%E0%AE%B1-%E0%AE%AE%E0%AE%BE%E0%AE%A3%E0%AE%B5%E0%AE%B0%E0%AF%8D%E0%AE%95%E0%AE%B3%E0%AF%88-%E0%AE%AE%E0%AF%80%E0%AE%A3%E0%AF%8D%E0%AE%9F%E0%AF%81%E0%AE%AE%E0%AF%8D-%E0%AE%B5%E0%AF%80%E0%AE%9F%E0%AF%81%E0%AE%95%E0%AE%B3%E0%AF%81%E0%AE%95%E0%AF%8D%E0%AE%95%E0%AF%81-%E0%AE%85%E0%AE%B4%E0%AF%88%E0%AE%A4%E0%AF%8D%E0%AE%A4%E0%AF%81%E0%AE%9A%E0%AF%8D-%E0%AE%9A%E0%AF%86%E0%AE%A9%E0%AF%8D%E0%AE%B1-%E0%AE%AA%E0%AF%86%E0%AE%B1%E0%AF%8D%E0%AE%B1%E0%AF%8B%E0%AE%B0%E0%AF%8D", "Content": "மன்னார் – மாந்தை மேற்கு பிரதேச செயலாளர் பிரிவில் உள்ள விடத்தல்தீவு தூய ஜோசப்வாஸ் பாடசாலையின் கட்டிடங்களில் உள்ள குளவிக்கூடுகளை நீக்க நடவடிக்கை எடுக்குமாறு, மாணவர்களும் பெற்றோரும் வலியுறுத்தியுள்ளனர். அங்குள்ள கட்டிடங்களில் சுமார் 26 குளவிக் கூடுகள் உள்ளன. இந்தநிலையில் இன்று காலை பாடசாலைக்கு வந்த மாணவர்களை, பெற்றோர் மீண்டும் வீடுகளுக்கு அழைத்துச் சென்றதாக எமது பிராந்திய செய்தியாளர் தெரிவித்துள்ளார். இது தொடர்பில் உரிய அதிகாரிகளுக்கு பல தடவைகள் முறையிட்டும் இன்னும் நடவடிக்கை எடுக்கப்படவில்லை என்றும் பெற்றோர் குற்றம் சுமத்தியுள்ளனர். இதேவேளை, பெருந்தோட்டப் பகுதிகளில் பணியாற்றுகின்ற தொழிலாளர்களும் நாளாந்தம் குளவிகளால் தாக்கப்பட்டு சிரமங்களுக்கு முகம் கொடுத்து வருகின்றனர். தேயிலை மலைகளில் உள்ள ஆபத்தான குளவிக் கூடுகளை அகற்ற நடவடிக்கை எடுக்கப்படும் என்று பல்வேறு தரப்பினர்கள் உறுதியளித்திருந்த போதும், இதுவரையில் அவ்வாறான நடவடிக்கை எவையும் மேற்கொள்ளப்படவில்லை. இந்தநிலையில் மஸ்கெலியா – பிரவுன்ஸ்வீக் தோட்டத்தின் குயின்ஸ்லேண்ட் பிரிவில் குளவி கொட்டுக்கு இலக்கான 15 பேர் காயமடைந்ததாக எமது செய்தியாளர் தெரிவித்துள்ளார். இன்று காலை இடம்பெற்ற இந்த சம்பவத்தில் 15 பேரும் வைத்தியசாலையின் அனுமதிக்கப்பட்டு, அவர்களில் 12 பேர் சிகிச்சையின் பின்னர் வெளியேறியுள்ளனர்."}