{"Header": "அர்ஜூன் அலோசியஸ் மற்றும் கசுன் பலிசேன மீண்டும் விளக்கமறியலில்", "Time": "Friday, 02 March 2018 - 11:30", "Url": "http://www.hirunews.lk/tamil/184906/%E0%AE%85%E0%AE%B0%E0%AF%8D%E0%AE%9C%E0%AF%82%E0%AE%A9%E0%AF%8D-%E0%AE%85%E0%AE%B2%E0%AF%8B%E0%AE%9A%E0%AE%BF%E0%AE%AF%E0%AE%B8%E0%AF%8D-%E0%AE%AE%E0%AE%B1%E0%AF%8D%E0%AE%B1%E0%AF%81%E0%AE%AE%E0%AF%8D-%E0%AE%95%E0%AE%9A%E0%AF%81%E0%AE%A9%E0%AF%8D-%E0%AE%AA%E0%AE%B2%E0%AE%BF%E0%AE%9A%E0%AF%87%E0%AE%A9-%E0%AE%AE%E0%AF%80%E0%AE%A3%E0%AF%8D%E0%AE%9F%E0%AF%81%E0%AE%AE%E0%AF%8D-%E0%AE%B5%E0%AE%BF%E0%AE%B3%E0%AE%95%E0%AF%8D%E0%AE%95%E0%AE%AE%E0%AE%B1%E0%AE%BF%E0%AE%AF%E0%AE%B2%E0%AE%BF%E0%AE%B2%E0%AF%8D", "Content": "மத்திய வங்கியின் சர்ச்சைக்குரிய பிணை முறி விநியோகத்தில் சந்தேகத்துக்குரியவர்களான பெப்பர்ச்சுவல் ட்ரெசறீஸ் நிறுவன உரிமையாளர் அர்ஜுன் அலோஸியஸ் மற்றும் அதன் மேலாளர் கசுன் பலிசேன ஆகியோர் மீண்டும் விளக்கமறியலில் வைக்கப்பட்டுள்ளனர். முன்னதாக, சந்தேகத்துக்குரியவர்கள் தாக்கல் செய்திருந்த பிணை அனுமதிக்கான கோரிக்கையை கடந்த 16ஆம் திகதி கொழும்பு கோட்டை நீதவான் லங்கா ஜயரட்ன நிராகரித்திருந்தார். இதற்கமைய, அர்ஜுன் அலோஸியஸ் மற்றும் கசுன் பலிசேன ஆகியோர் இன்றுவரை மீண்டும் விளக்கமறியலில் வைக்கப்பட்டனர். இந்த நிலையில், கோட்டை நீதவான் இன்று அவர்கள் முன்னிலைப்படுத்தப்பட்டபோது, அவர்களின் விளக்கமறியல் காலத்தை எதிர்வரும் 15ஆம் திகதிவரை நீடித்து, நீதவான் உத்தரவிட்டுள்ளார். இதேவேளை, அவர்களுக்கு பிணை வழங்குமாறு கோரிக்கை விடுத்து தாக்கல் செய்யப்பட்ட மீளாய்வு மனுவின் பிரதிவாதிகளுக்கு அறிவித்தல் விடுப்பது தொடர்பான உத்தரவை எதிர்வரும் 9ஆம் திகதி பிறப்பிப்பதாக கொழும்பு மேல்நீதிமன்றம் நேற்று முன்தினம் அறிவித்திருந்தது. பிணை முறி மோசடி தொடர்பில், அர்ஜுன் அலோஸியஸ் மற்றம் கசுன் பலிசேன ஆகியயோர் கடந்த பெப்ரவரி மாதம் 4ஆம் திகதி குற்றப் புலனாய்வு பிரிவினரால் கைது செய்யப்பட்டிருந்தமை குறிப்பிடத்தக்கது."}