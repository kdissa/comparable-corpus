{"Header": "நடனக்குழுவை சேர்ந்த 2 பெண்களை 12 பேர் கொண்ட கும்பல் கடத்தி பாலியல் துஷ்பிரயோகம் - பரபரப்பை ஏற்படுத்தியுள்ள சம்பவம்...", "Time": "Saturday, 02 July 2016 - 11:34", "Url": "http://www.hirunews.lk/tamil/137009/%E0%AE%A8%E0%AE%9F%E0%AE%A9%E0%AE%95%E0%AF%8D%E0%AE%95%E0%AF%81%E0%AE%B4%E0%AF%81%E0%AE%B5%E0%AF%88-%E0%AE%9A%E0%AF%87%E0%AE%B0%E0%AF%8D%E0%AE%A8%E0%AF%8D%E0%AE%A4-2-%E0%AE%AA%E0%AF%86%E0%AE%A3%E0%AF%8D%E0%AE%95%E0%AE%B3%E0%AF%88-12-%E0%AE%AA%E0%AF%87%E0%AE%B0%E0%AF%8D-%E0%AE%95%E0%AF%8A%E0%AE%A3%E0%AF%8D%E0%AE%9F-%E0%AE%95%E0%AF%81%E0%AE%AE%E0%AF%8D%E0%AE%AA%E0%AE%B2%E0%AF%8D-%E0%AE%95%E0%AE%9F%E0%AE%A4%E0%AF%8D%E0%AE%A4%E0%AE%BF-%E0%AE%AA%E0%AE%BE%E0%AE%B2%E0%AE%BF%E0%AE%AF%E0%AE%B2%E0%AF%8D-%E0%AE%A4%E0%AF%81%E0%AE%B7%E0%AF%8D%E0%AE%AA%E0%AE%BF%E0%AE%B0%E0%AE%AF%E0%AF%8B%E0%AE%95%E0%AE%AE%E0%AF%8D-%E0%AE%AA%E0%AE%B0%E0%AE%AA%E0%AE%B0%E0%AE%AA%E0%AF%8D%E0%AE%AA%E0%AF%88-%E0%AE%8F%E0%AE%B1%E0%AF%8D%E0%AE%AA%E0%AE%9F%E0%AF%81%E0%AE%A4%E0%AF%8D%E0%AE%A4%E0%AE%BF%E0%AE%AF%E0%AF%81%E0%AE%B3%E0%AF%8D%E0%AE%B3-%E0%AE%9A%E0%AE%AE%E0%AF%8D%E0%AE%AA%E0%AE%B5%E0%AE%AE%E0%AF%8D", "Content": "இந்தியா உத்தரபிரதேச மாநிலம் ஆக்ரா அருகே நடனக் குழுவை சேர்ந்த 2 பெண்களை, 12 பேர் கொண்ட கும்பல் துப்பாக்கி முனையில் கடத்தி பாலயல் துஷ்பிரயோகத்திற்கு உட்படுத்திய சம்பவம் பெரும் பரபரப்பை ஏற்படுத்தி உள்ளது. இது தொடர்பாக 2 பேரை பொலிஸார் கைது செய்துள்ளனர். உத்தரபிரதேச மாநிலம் ஆக்ரா அருகே உள்ள கிராமம் ஒன்றில் கடந்த மாதம் 25 ஆம் திகதி தனியார் நிகழ்ச்சி ஒன்று நடந்தது. இதில் நடனமாடுவதற்காக மதுராவில் இருந்து நடனக்குழுவினர் வந்திருந்தனர். இதில் 3 பெண்களும் இருந்தனர். நடன நிகழ்ச்சி நடைபெற்றுக்கொண்டு இருந்த போது திடீரென அங்கு மோதல் ஏற்பட்டது. இதனால் நடனக் குழுவினரை திரும்பி செல்லுமாறு அப்பகுதியினர் கேட்டுக்கொண்டனர். இதைத்தொடர்ந்து அவர்களும் சொந்த ஊருக்கு திரும்ப தயாரானார்கள். அப்போது அந்த பெண்களிடம், தாங்களே மதுராவில் கொண்டு விடுவதாக நிகழ்ச்சி ஏற்பாட்டாளர்கள் கூறினர். அதன்படி ஒரு வாகனத்தில் அவர்களை மதுராவுக்கு அழைத்து சென்று கொண்டிருந்தனர். அப்போது 10-க்கும் மேற்பட்டோரை கொண்ட கும்பல் பயங்கர ஆயுதங்களுடன் அவர்கள் சென்று கொண்டிருந்த வாகனத்துக்கு பின்னால் மோட்டார் சைக்கிள்களில் பின்தொடர்ந்தனர். அந்த கிராமத்தில் இருந்து சுமார் 1 கிலோ மீட்டருக்கு அப்பால் சென்றதும், நிகழ்ச்சி ஏற்பாட்டாளர்கள் தங்கள் வாகனத்தை நிறுத்தினர். பின்னர் அவர்களும், பின்னால் வந்த கும்பலை சேர்ந்தவர்களுமாக சுமார் 12 பேர் சேர்ந்து அந்த பெண்களை ஒரு வீட்டுக்கு வலுக்கட்டாயமாக தூக்கி சென்றனர். அங்கு வைத்து 2 பெண்களை அவர்கள் துப்பாக்கியை காட்டி மிரட்டியவாறே மாறி மாறி கொடூரமாக பாலியல் துஷ்பிரயோகத்திற்கு உட்படுத்தியுள்ளதுடன். மற்றொரு பெண் கர்ப்பமாக இருந்ததால் அவரை மட்டும் அந்த கும்பல் விட்டுவிட்டது. சுமார் 2 மணி நேரத்துக்குப்பின் அந்த பெண்களை அங்கேயே தனியாக விட்டுவிட்டு அந்த கும்பல் தப்பி சென்றது. பின்னர் அங்கிருந்து தப்பி வந்த அந்த பெண்கள் கடந்த 29 ஆம்; திகதி ஆக்ரா பொலிஸில் புகார் செய்தனர். இது தொடர்பாக வழக்குப்பதிவு செய்த பொலிஸார், அந்த கும்பலை சேர்ந்த ராஜ், ஜிதேந்தர் ஆகிய 2 பேரை தற்போது கைது செய்து உள்ளனர். இவர்கள்தான் அந்த நடன நிகழ்ச்சியை ஏற்பாடு செய்தவர்கள் ஆவர். மீதமுள்ளவர்களையும் பிடிப்பதற்கான வேட்டை நடந்து வருகிறது. நடனக்குழுவை சேர்ந்த பெண்கள் 2 பேர் துப்பாக்கி முனையில் பாலியல் துஷ்பிரயோகத்திற்கு உட்படுத்திய சம்பவம் உத்தரபிரதேசத்தில் பெரும் பரபரப்பை ஏற்படுத்தி உள்ளது."}