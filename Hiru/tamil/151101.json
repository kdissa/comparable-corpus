{"Header": "எல்லை நிர்ணயம் தொடர்பான அறிக்கை இன்று அமைச்சரிடம்", "Time": "Monday, 02 January 2017 - 13:26", "Url": "http://www.hirunews.lk/tamil/151101/%E0%AE%8E%E0%AE%B2%E0%AF%8D%E0%AE%B2%E0%AF%88-%E0%AE%A8%E0%AE%BF%E0%AE%B0%E0%AF%8D%E0%AE%A3%E0%AE%AF%E0%AE%AE%E0%AF%8D-%E0%AE%A4%E0%AF%8A%E0%AE%9F%E0%AE%B0%E0%AF%8D%E0%AE%AA%E0%AE%BE%E0%AE%A9-%E0%AE%85%E0%AE%B1%E0%AE%BF%E0%AE%95%E0%AF%8D%E0%AE%95%E0%AF%88-%E0%AE%87%E0%AE%A9%E0%AF%8D%E0%AE%B1%E0%AF%81-%E0%AE%85%E0%AE%AE%E0%AF%88%E0%AE%9A%E0%AF%8D%E0%AE%9A%E0%AE%B0%E0%AE%BF%E0%AE%9F%E0%AE%AE%E0%AF%8D", "Content": "எல்லை நிர்ணய ஆணைக்குழுவின் அறிக்கையை உள்ளுராட்சி மன்ற மற்றும் மாகாண சபைகள் அமைச்சரிடம் இன்று சமர்ப்பிக்கவுள்ளதாக ஆணைக்குழுவின் தலைவர் அசோக பீரிஸ் தெரிவித்துள்ளார். குறித்த அறிக்கையில் ஐக்கிய தேசிய கட்சி மற்றும் ஸ்ரீ லங்கா சுதந்திர கட்சியின் பிரதிநிதிகள் கையொப்பமிடவில்லை என தெரிவிக்கப்படுகின்றது. இருப்பினும், ஜே. வி. பி மற்றும் தமிழ் தேசிய கூட்டமைப்பின் பிரதிநிதிகள் இந்த அறிக்கையில் கையொப்பமிட்டுள்ளதாக குறிப்பிடப்பட்டுள்ளது. உள்ளுராட்சி மன்றங்களின் எல்லை நிர்ணயங்கள் தொடர்பில் ஆராய்ந்து அறிக்கை ஒன்றை சமர்ப்பிப்பதற்கு ஜனாதிபதியினால் ஐந்து பேர் கொண்ட குழு ஒன்று நியமிக்கப்பட்டது. கடந்த 2015 ஆம் ஆண்டு டிசம்பர் மாதம் முதல் இதன் செயற்பாடுகள் முன்னெடுக்கப்பட்டு அறிக்கை அண்மையில் பூர்த்தி செய்யப்பட்டது. இந்த நிலையில், சம்பந்தப்பட்ட அமைச்சரிடம் கடந்த வாரம் அறிக்கையை சமர்ப்பிப்பதாக ஆணைக்குழு தெரிவித்திருந்தபோதும், அமைச்சர் நாட்டில் இல்லாத காரணத்தால் இன்று வரை பிற்போடப்பட்டிருந்தமை குறிப்பிடத்தக்கது."}