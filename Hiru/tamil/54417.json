{"Header": "வடக்கிற்கும் சம அதிகாரம் - ஜனாதிபதி", "Time": "Saturday, 02 March 2013 - 12:48", "Url": "http://www.hirunews.lk/tamil/54417/%E0%AE%B5%E0%AE%9F%E0%AE%95%E0%AF%8D%E0%AE%95%E0%AE%BF%E0%AE%B1%E0%AF%8D%E0%AE%95%E0%AF%81%E0%AE%AE%E0%AF%8D-%E0%AE%9A%E0%AE%AE-%E0%AE%85%E0%AE%A4%E0%AE%BF%E0%AE%95%E0%AE%BE%E0%AE%B0%E0%AE%AE%E0%AF%8D-%E0%AE%9C%E0%AE%A9%E0%AE%BE%E0%AE%A4%E0%AE%BF%E0%AE%AA%E0%AE%A4%E0%AE%BF", "Content": "தமிழீழ  விடுதலைப் புலிகளின் தலைவர் வேலுப்பிள்ளை பிரபாகரனது மகன் பாலசந்திரனை  தமது இராணுவத்தினர் கொலை செய்யவில்லை என்று ஜனாதிபதி மகிந்தராஜபக்ஷ  தெரிவித்துள்ளார். த ஹிந்து பத்திரிகைக்கு வழங்கிய செவ்வி ஒன்றில் அவர் இதனைத் தெரிவித்துள்ளார். தமது இராணுவத்தினர் பாலசந்திரனை கொலை செய்திருந்தால், அது குறித்து தமக்க தகவல் கிடைத்திருக்கும். ஆனால் அவ்வாறான ஒன்று நடைபெறவில்லை என்று ஜனாதிபதி தெரிவித்துள்ளார். அவ்வாறு தமது இராணுவ வீரர் ஒருவரால்தான் பிரபாகரனின் மகன் கொல்லப்பட்டார் என்பது  உறுதிப்படுத்தப்பட்டால், அதன் பொறுப்பினை தாம் ஏற்றுக் கொள்வதாகவும் அவர் தெரிவித்துள்ளார். இந்த  தங்களின் சுயலாப நோக்கத்துக்காகவே, சர்வதேச மனித உரிமை அமைப்புகளும், சில  ஊடகங்களும் இலங்கைக்கு எதிரான குற்றச்சாட்டுகளை முன்வைத்து வருவதாகவும்  அவர் சுட்டிக்காட்டியுள்ளார். இதற்கிடையில், ஜெனீவா மனித உரிமைகள் மாநாட்டின் போது, இலங்கைக்கு எதிராக அமெரிக்கா  முன்வைக்கவுள்ள பிரேரணைக்கான வாக்கெடுப்பில், இந்தியாவின் ஆதரவு கோரப்பட்டதாக என்று ஜனாதிபதியிடம் கேள்வி எழுப்பப்பட்டது. இதற்கு  பதில் வழங்கிய அவர், தாம் இது தொடர்பில் இந்தியாவுடன் பேச்சுவார்த்தை  நடத்தவில்லை என்று தெரிவித்த அவர், இலங்கையின் அண்டைய நாடு என்ற  அடிப்படையில் இந்திய தமது பொறுப்பை அறிந்து செயற்பட வேண்டும் என்றும் அவர்  குறிப்பிட்டுள்ளார். இதேவேளை எதிர்வரும் செப்டம்பர் மாதம் வடமாகாண சபை தேர்தலை நடத்த தயார்  என்றும், ஏனைய மாகாணங்களை போலவே அதிகரிக்காமலும், குறைக்கப்படாமலும் ஒரே  அளவான அதிகாரம் வடமாகாணத்துக்கும் வழங்கப்படும் என்றும் ஜனாதிபதி  தெரிவித்துள்ளார்."}