{"Header": "விடுதலைப் புலிகள் இயக்கத்தின் கை மேலோங்க வேண்டும்!! - விஜயகலா தெரிவிப்பு", "Time": "Monday, 02 July 2018 - 19:10", "Url": "http://www.hirunews.lk/tamil/194373/%E0%AE%B5%E0%AE%BF%E0%AE%9F%E0%AF%81%E0%AE%A4%E0%AE%B2%E0%AF%88%E0%AE%AA%E0%AF%8D-%E0%AE%AA%E0%AF%81%E0%AE%B2%E0%AE%BF%E0%AE%95%E0%AE%B3%E0%AF%8D-%E0%AE%87%E0%AE%AF%E0%AE%95%E0%AF%8D%E0%AE%95%E0%AE%A4%E0%AF%8D%E0%AE%A4%E0%AE%BF%E0%AE%A9%E0%AF%8D-%E0%AE%95%E0%AF%88-%E0%AE%AE%E0%AF%87%E0%AE%B2%E0%AF%8B%E0%AE%99%E0%AF%8D%E0%AE%95-%E0%AE%B5%E0%AF%87%E0%AE%A3%E0%AF%8D%E0%AE%9F%E0%AF%81%E0%AE%AE%E0%AF%8D-%E0%AE%B5%E0%AE%BF%E0%AE%9C%E0%AE%AF%E0%AE%95%E0%AE%B2%E0%AE%BE-%E0%AE%A4%E0%AF%86%E0%AE%B0%E0%AE%BF%E0%AE%B5%E0%AE%BF%E0%AE%AA%E0%AF%8D%E0%AE%AA%E0%AF%81", "Content": "தமிழ் மக்கள் நிம்மதியாக வாழ்வதற்கு வடக்கிலும் கிழக்கிலும் விடுதலைப் புலிகள் இயக்கத்தின் கை மேலோங்க வேண்டும் என்று இராஜாங்க அமைச்சர் விஜயகலா மகேஸ்வரன் தெரிவித்துள்ளார். யாழ்ப்பாணம் - வீரசிங்கம் மண்டபத்தில் நடைபெற்ற ஜனாதிபதியின் மக்கள் சேவை நிகழ்ச்சித் திட்ட நிகழ்வில் வைத்து அவர் இதனைக் கூறியுள்ளார். இந்த நிகழ்வில் வெளிவிவகார அமைச்சர் திலக் மாரப்பன, உள்நாட்டு அலுவல்கள் அமைச்சர் வஜ்ர அபேவர்தன, நாடாளுமன்ற உறுப்பினர்களான மாவை சேனாதிராஜா, டக்ளஸ் தேவாநந்தா, எம்.ஏ.சுமந்திரன், ஈ.சரவணபவன் உள்ளிட்டவர்களும், வடமாகாண முதலமைச்சர் சீ.வி.விக்னேஸ்வரனும் கலந்து கொண்டிருந்தனர். இந்த நிகழ்வில் கலந்து கொண்டு உரையாற்றும் போதே இராஜாங்க அமைச்சர் இதனை தெரிவித்தார். இதேவேளை , யாழ்ப்பாணம் - மானிப்பாய் - ஆனைக்கோட்டை பிரதேசத்தின் ஆலயமொன்றில் இடம்பெற்ற வருடாந்த மகோற்சவத்தின் போது ஈழத்தின் வரைப்படம் என்று சந்தேகிக்கும் பதாதையொன்று காட்சிப்படுத்தப்பட்டிருந்தமை தொடர்பில் காவற்துறையினர் விசாரணைகளை ஆரம்பித்துள்ளனர். குறித்த பதாதையை காட்சிப்படுத்திய நபரை தேடி தற்போதைய நிலையில் விசாரணைகள் ஆரம்பிக்கப்பட்டுள்ளதாக மானிப்பாய் காவற்துறை தெரிவித்துள்ளது."}