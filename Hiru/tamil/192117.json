{"Header": "காணாமல் போனோர் அலுவலகத்தின் மூன்றாம் கட்ட சந்திப்பு முல்லைத்தீவில்", "Time": "Saturday, 02 June 2018 - 7:18", "Url": "http://www.hirunews.lk/tamil/192117/%E0%AE%95%E0%AE%BE%E0%AE%A3%E0%AE%BE%E0%AE%AE%E0%AE%B2%E0%AF%8D-%E0%AE%AA%E0%AF%8B%E0%AE%A9%E0%AF%8B%E0%AE%B0%E0%AF%8D-%E0%AE%85%E0%AE%B2%E0%AF%81%E0%AE%B5%E0%AE%B2%E0%AE%95%E0%AE%A4%E0%AF%8D%E0%AE%A4%E0%AE%BF%E0%AE%A9%E0%AF%8D-%E0%AE%AE%E0%AF%82%E0%AE%A9%E0%AF%8D%E0%AE%B1%E0%AE%BE%E0%AE%AE%E0%AF%8D-%E0%AE%95%E0%AE%9F%E0%AF%8D%E0%AE%9F-%E0%AE%9A%E0%AE%A8%E0%AF%8D%E0%AE%A4%E0%AE%BF%E0%AE%AA%E0%AF%8D%E0%AE%AA%E0%AF%81-%E0%AE%AE%E0%AF%81%E0%AE%B2%E0%AF%8D%E0%AE%B2%E0%AF%88%E0%AE%A4%E0%AF%8D%E0%AE%A4%E0%AF%80%E0%AE%B5%E0%AE%BF%E0%AE%B2%E0%AF%8D", "Content": "காணாமல் போனோர் தொடர்பான அலுவலகத்தின் மூன்றாம் கட்ட பொதுமக்கள் சந்திப்பு முல்லைத்தீவு மாவட்டத்தில் இன்று நடைபெறவுள்ளது. அந்த அலுவலகத்தின் 7 ஆணையாளர்களும், காணாமல் போனோரது உறவினர்களையும், சிவில் சமுக அமைப்புகள், ஊடகவியலாளர்கள் , காணாமல் போதல் மற்றும் மனித உரிமைகள் போன்ற விடயங்களின் செயற்பாட்டாளர்களையும் சந்திக்கவுள்ளனர். முல்லைத்தீவு மாவட்ட செயலத்தில் நடைபெறும் இந்த கூட்டத்தில், காலை 9.00 மணிமுதல் 11.00 மணி வரையில் கரைத்துறைப்பற்று மற்றும் புதுக்குடியிருப்பு பிரதேச செயலாளர் பிரிவுகளில் உள்ள பகுதிகளின் காணாமல் போனோரது உறவினர்களை ஆணையாளர்கள் சந்திக்கின்றனர். பின்னர் 11.30 முதல் 1.30 வரையில் ஒட்டுச்சுட்டான், மாந்தை கிழக்கு, துனுக்காய், வெலிஓயா ஆகிய பிரதேச செயலாளர் பிரிவுகளைச் சேர்ந்த காணாமல் போன நபர்களின் குடும்பங்களை சந்திக்கவுள்ளனர். இதேவேளை, பிற்பகல் 1.30 முதல் 2.00 மணி வரையில் ஊடக சந்திப்பு நடைபெறவுள்ளதுடன், 2.30 முதல் 4.00 மணி வரையில் சிவில் சமுக அமைப்புகளின் பிரதிநிதிகளையும் காணாமல் போனோர் அலுவலக ஆணையாளர்கள் சந்திக்க உள்ளதாக அதன் தலைவரான ஜனாதிபதி சட்டத்தரணி சாலிய பீரிஸ் தெரிவித்துள்ளார். முன்னதாக மன்னாரிலும், மாத்தறையிலும் காணாமல்போனோர் தொடர்பான பணியகம் சந்திப்புக்களை நடத்தியிருந்தமை குறிப்பிடத்தக்கது."}