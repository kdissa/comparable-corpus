{"Header": " இறுதி சுற்று பேச்சுவார்த்தை நாளை", "Time": "Saturday, 02 December 2017 - 19:56", "Url": "http://www.hirunews.lk/tamil/177463/%E0%AE%87%E0%AE%B1%E0%AF%81%E0%AE%A4%E0%AE%BF-%E0%AE%9A%E0%AF%81%E0%AE%B1%E0%AF%8D%E0%AE%B1%E0%AF%81-%E0%AE%AA%E0%AF%87%E0%AE%9A%E0%AF%8D%E0%AE%9A%E0%AF%81%E0%AE%B5%E0%AE%BE%E0%AE%B0%E0%AF%8D%E0%AE%A4%E0%AF%8D%E0%AE%A4%E0%AF%88-%E0%AE%A8%E0%AE%BE%E0%AE%B3%E0%AF%88", "Content": "உள்ளுராட்சி மன்றங்களுக்கான தேர்தல்கள் தொடர்பில் ஐக்கிய தேசிய முன்னணியின் தலைவர்கள் நாளை மாலை அலரி மாளிகையில் சந்தித்து இறுதி சுற்று பேச்சுவார்த்தையில் ஈடுபடவுள்ளதாக அமைச்சர் மனோ கணேசன் தெரிவித்துள்ளார். ஜனநாயக மக்கள் முன்னணியினால் வெளியிடப்பட்டுள்ள ஊடக அறிக்கையில் இந்த விடயம் குறிப்பிடப்பட்டுள்ளது. இதுவரையில் நுவரெலியா மாவட்டத்தில் தமிழ் முற்போக்கு கூட்டணி போட்டியிடவுள்ள உள்ளூராட்சி மன்றங்கள் தொடர்பில் மட்டுமே இறுதி முடிவுகள் எட்டப்பட்டுள்ளதாக அவர் குறிப்பிட்டுள்ளார். ஏனைய சபைகள் குறித்த பேச்சுவார்த்தைகள் நிறைவடையவில்லை என அமைச்சர் தெரிவித்துள்ளார். தமிழ் மக்கள் பெரும்பான்மையாக வாழும் சபைகள் மற்றும் குறைவாக வாழும் சபைகளை பொறுத்தவரையில் ஐக்கிய தேசிய கட்சியுடன் கூட்டிணைந்து போட்டியிடுவதில் தமக்கு சிக்கல்கள் இல்லையென அவர் குறிப்பிட்டுள்ளார். எனினும் தமிழ் வாக்காளர்கள் கணிசமாக வாழும் உள்ளுராட்சிமன்ற வலையங்களை பொறுத்தவரையில் ஐக்கிய தேசிய முன்னணியாக போட்டியிடுவதில் தமக்கு பாதிப்பு ஏற்படும் என்ற கருத்து நிலவுவதாக அவர் குறிப்பிட்டுள்ளார். புதிய கலப்பு தேர்தல் முறையில் வட்டாரங்களில் மட்டுமல்லாமல், பட்டியலிலும் உறுப்பினர்களை பெறவேண்டியுள்ளதனால் தமிழ் வாக்காளர்கள் கணிசமாக வாழும் பகுதிகளில் அனைத்து வட்டாரங்களிலும் தனித்து போட்டியிடுவதன் மூலமே தமது கட்சியினால் உரிய இலக்கை அடைய முடியும் என்பதை அமைச்சர் மனோ கணேசன் சுட்டிக்காட்டியுள்ளார். எனவே,  சில சபைகளில் ஐக்கிய தேசிய முன்னணியாகவும், சில சபைகளில் தனித்து போட்டியிட வேண்டும் என்பதே தமிழ் முற்போக்கு கூட்டணியின் நிலைப்பாடென அமைச்சர் தெரிவித்துள்ளார். எவ்வாராயினும் பிரதமர் ரணில் விக்கிரமசிங்கவுடனான பேச்சுவார்தைகளின் பின்னர் இது குறித்த இறுதித் தீர்மானம் எடுக்கப்பட்டுள்ளதாக அமைச்சர் மனோகணேசன் குறிப்பிட்டுள்ளார்."}