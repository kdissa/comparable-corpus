{"Header": "அசாதாரண காலநிலை படிப்படியாக குறையும்", "Time": "Sunday, 02 June 2013 - 19:54", "Url": "http://www.hirunews.lk/tamil/60162/%E0%AE%85%E0%AE%9A%E0%AE%BE%E0%AE%A4%E0%AE%BE%E0%AE%B0%E0%AE%A3-%E0%AE%95%E0%AE%BE%E0%AE%B2%E0%AE%A8%E0%AE%BF%E0%AE%B2%E0%AF%88-%E0%AE%AA%E0%AE%9F%E0%AE%BF%E0%AE%AA%E0%AF%8D%E0%AE%AA%E0%AE%9F%E0%AE%BF%E0%AE%AF%E0%AE%BE%E0%AE%95-%E0%AE%95%E0%AF%81%E0%AE%B1%E0%AF%88%E0%AE%AF%E0%AF%81%E0%AE%AE%E0%AF%8D", "Content": "நாட்டின்  பல பாகங்களில் தாக்கம் செலுத்தியுள்ள அசாதாரண கால நிலை எதிர்வரும்  தினங்களில், படிப்படியாக குறைந்து வரும் என வளிமண்டல திணைக்களம் எதிர்வு  கூறியுள்ளது. வாயு  மண்டலத்தில் ஏற்பட்டுள்ள காற்று சுழல்சி பெற்றதன் காரணமாகவே இந்த நிலை  ஏற்பட்டதாக திணைக்களத்தின் அதிகாரி ஒருவர் குறிப்பிட்டுள்ளார். மழையுடனான காலநிலை காரணமாக நீர் மட்டம் அதிகரித்த களுகங்கை  உள்ளிட்ட பெரிய ஆறுகளின் நீர்மட்டங்கள் கிரமமாக குறைந்து வருவதாக நீர்ப்பாசன திணைக்களம் தெரிவித்துள்ளது. இதனிடையே,  இரத்தினபுரி - மீஹிட்டிய பகுதியில் இன்று காலை இடம்பெற்ற படகு விபத்தில்  காணாமல் போன மூவரில், இருவரது சடலங்கள் மீட்கப்பட்டுள்ளனர். ஒரே  குடும்பத்தை சேர்ந்த தந்தை மற்றும் இரண்டு பிள்ளைகள் அடங்கலாக மூன்று பேர் காணாமல் போயிருந்தனர். களுகங்கையை கடக்க முற்பட்ட படகு ஒன்றே இவ்வாறு நீரிழ் மூழ்கியதாக தெரிவிக்கப்படுகிறது. இரத்தினபுரி அனர்த்த முகாமைத்துவ மத்திய நிலையம் இதனைத் தெரிவித்துள்ளது. நீர்கொழும்பில் இருந்து மரணவீடு ஒன்றுக்கு சென்றவர்களே இந்த அனர்த்தத்தில் சிக்கியதாக தெரிவிக்கப்படுகிறது. விபத்து   இடம்பெற்ற போது, அந்த படகில் மொத்தமாக 12 பேர் பயணித்ததாகவும், ஏனையவர்கள்  பிரதேச வாசிகளினால் காப்பாற்றப்பட்டதாகவும் அறிவிக்கப்பட்டுள்ளது. விபத்திற்கு உள்ளான படகு சப்ரகமுவ மாகாணத்தின், நலன்புரி பிரிவினால் வழங்கப்பட்டது என தெரிவிக்கப்பட்டுள்ளது. இந்த  படகிற்கான உயிர் காப்பு அங்கி வழங்கப்பட்டிருந்த போதிலும், படகோட்டி அதனை  பயணிகளுக்கு விநியோகிக்க வில்லை எனவும் எமது செய்தியாளர்  குறிப்பிட்டுள்ளார். இந்த  ஆற்றை கடப்பதற்காக பயன்படுத்தப்படும் படகு நாளாந்தம் சுமார் 700 பேர்  பயணிப்பதாக  தெரிவித்துள்ள எமது செய்தியாளர், இந்த பிரதேசத்தை இணைக்கும் ஆற்றின் மேலாக  பாலம் ஒன்றை அமைக்கும் படி கோரப்பட்ட மக்களின் கோரிக்கை முற்றாக  புறக்கணிக்கப்பட்டு உள்ளதாகவும் தெரிவித்தார்."}