{"Header": "யாழ் பல்கலை மாணவர்களின் போராட்டம் தொடர்ந்தும்", "Time": "Thursday, 02 November 2017 - 8:30", "Url": "http://www.hirunews.lk/tamil/175053/%E0%AE%AF%E0%AE%BE%E0%AE%B4%E0%AF%8D-%E0%AE%AA%E0%AE%B2%E0%AF%8D%E0%AE%95%E0%AE%B2%E0%AF%88-%E0%AE%AE%E0%AE%BE%E0%AE%A3%E0%AE%B5%E0%AE%B0%E0%AF%8D%E0%AE%95%E0%AE%B3%E0%AE%BF%E0%AE%A9%E0%AF%8D-%E0%AE%AA%E0%AF%8B%E0%AE%B0%E0%AE%BE%E0%AE%9F%E0%AF%8D%E0%AE%9F%E0%AE%AE%E0%AF%8D-%E0%AE%A4%E0%AF%8A%E0%AE%9F%E0%AE%B0%E0%AF%8D%E0%AE%A8%E0%AF%8D%E0%AE%A4%E0%AF%81%E0%AE%AE%E0%AF%8D", "Content": "அநுராதபுரம் சிறையில் உணவு தவிர்ப்பு போராட்டத்தில் ஈடுபட்டு வரும் அரசியல் கைதிகளுக்கு ஆதரவு தெரிவித்து யாழப்பாண பல்கலைக்கழக மாணவர்களால் முன்னெடுக்கப்பட்டுள்ள மறியல் போராட்டம் இன்று 4 ஆவது நாளாகவும் தொடர்கின்றது. அநுராபுரம் மேல் நீதிமன்றத்தில் விசாரணை செய்யப்படும் தமது வழக்குகளை வவுனியா மேல் நீதிமன்றத்திற்கு மாற்றுதல் உள்ளிட்ட சில கோரிக்கைகளை முன்வைத்து அரசியல் கைதிகள் மூன்று பேர் 30 நாட்களுக்கு மேலாக போராட்டத்தில் ஈடுபட்டு வருகின்றனர். எனினும் அவர்களது கோரிக்கைகள் இதுவரை நிறைவேற்றப்படாத காரணத்தால் அரசியல் கைதிகள் முன்னெடுத்துள்ள போராட்டத்திற்கு ஆதரவு வழங்கும் வகையில் யாழ்ப்பாணம் பல்கைலக்கழக மாணவர்களும் போராட்டத்தில் ஈடுபட்டு வருகின்றனர். இந்த ஆர்ப்பாட்டம் காரணமாக பல்கலைக்கழகத்தின் கலை, விஞ்ஞானம் மற்றும் வணிக பீடங்களின் கல்வி நடவடிக்கைகள் பாதிக்கப்பட்டுள்ளன. இதேவேளை, தமிழ் அரசியல் கைதிகளின் விடுதலை தொடர்பில் ஆக்கபூர்வமான நடவடிக்கைகளை எடுப்பதற்காக தமிழ் நாடாளுமன்ற உறுப்பினர்கள் மற்றும் மாகாணசபை உறுப்பினர்கள் அனைவரையும் கலந்துரையாடலுக்கு வருமாறு யாழ்.பல்கலைக்கழக மாணவர்கள் பகிரங்க கோரிக்கை ஒன்றை விடுத்துள்ளார்கள். இந்த கலந்துரையாடல் நாளை (3) மாலை 2.00 மணிக்கு யாழ்.பல்கலைக்கழகத்தில் நடைபெறும் என மாணவர்கள் கூறியுள்ளனர்."}