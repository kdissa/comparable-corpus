{"Header": "கால்பந்தாட்ட வீரர்களை மீட்கும் பணிகள் தீவிரம்", "Time": "Monday, 02 July 2018 - 19:31", "Url": "http://www.hirunews.lk/tamil/194381/%E0%AE%95%E0%AE%BE%E0%AE%B2%E0%AF%8D%E0%AE%AA%E0%AE%A8%E0%AF%8D%E0%AE%A4%E0%AE%BE%E0%AE%9F%E0%AF%8D%E0%AE%9F-%E0%AE%B5%E0%AF%80%E0%AE%B0%E0%AE%B0%E0%AF%8D%E0%AE%95%E0%AE%B3%E0%AF%88-%E0%AE%AE%E0%AF%80%E0%AE%9F%E0%AF%8D%E0%AE%95%E0%AF%81%E0%AE%AE%E0%AF%8D-%E0%AE%AA%E0%AE%A3%E0%AE%BF%E0%AE%95%E0%AE%B3%E0%AF%8D-%E0%AE%A4%E0%AF%80%E0%AE%B5%E0%AE%BF%E0%AE%B0%E0%AE%AE%E0%AF%8D", "Content": "தாய்லாந்தின் வடக்கின் மலைப்பாங்கான பிரதேசத்தில் கடந்த 9 நாட்களாக மலைக்குகைக்குள் சிக்கியுள்ள 13 பேரை மீட்கும் பணியில் ஆயிரம் பேருக்கும் அதிகமான இராணுவத்தினர் ஈடுபடுத்தப்பட்டுள்ளனர். தாய்லாந்தில் உள்ள தாம் லாவுங் நாங் நான் மலைப்பகுதியில் கடந்த 23ஆம் திகதி 12 கால்பந்தாட்ட வீரர்கள் மற்றும் ஒரு பயிற்சியாளர் மலையேறும் பயிற்சியில் ஈடுபட்டிருந்தனர். அப்போது, மலைப்பகுதியில் கடும் மழை பெய்ததன் காரணமாக 13 பேரும் அங்குள்ள குகை ஒன்றினுள் ஒதுங்கியுள்ளனர். குகைக்குள் நுழைந்தவர்கள் வெள்ளத்தினால் அடித்து செல்லப்பட்டிருக்கலாம் என நம்பப்படுகின்றது. இந்த நிலையில் குகையின் 25 இற்கும் மேற்பட்ட பகுதிகளில் துளையிடப்பட்டு பிராணவாயு செலுத்தப்பட்டு வருகின்றது. இது தவிர குகையினுள் தேங்கியுள்ள தண்ணீர் வெளியேற்றப்பட்டு வருகின்றது. அத்துடன், சீனா, ஒஸ்ரியா ஆகிய நாடுகளில் இருந்து குகை தொடர்பான நிபுணர்கள் வரவழைக்கப்பட்டு அவர்களின் ஆலோசனைகளும் பெறப்பட்டு வருவதாக தெரிவிக்கப்பட்டுள்ளது."}