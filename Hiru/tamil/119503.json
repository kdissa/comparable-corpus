{"Header": "மீனவர் பிரச்சினை குறித்து கலந்துரையாடல்", "Time": "Monday, 02 November 2015 - 10:16", "Url": "http://www.hirunews.lk/tamil/119503/%E0%AE%AE%E0%AF%80%E0%AE%A9%E0%AE%B5%E0%AE%B0%E0%AF%8D-%E0%AE%AA%E0%AE%BF%E0%AE%B0%E0%AE%9A%E0%AF%8D%E0%AE%9A%E0%AE%BF%E0%AE%A9%E0%AF%88-%E0%AE%95%E0%AF%81%E0%AE%B1%E0%AE%BF%E0%AE%A4%E0%AF%8D%E0%AE%A4%E0%AF%81-%E0%AE%95%E0%AE%B2%E0%AE%A8%E0%AF%8D%E0%AE%A4%E0%AF%81%E0%AE%B0%E0%AF%88%E0%AE%AF%E0%AE%BE%E0%AE%9F%E0%AE%B2%E0%AF%8D", "Content": "இந்திய துணைத்தூதுவர் ஏ.நடராஜனுக்கும் மன்னார் மாவட்ட மீனவ சங்க பிரதி நிதிகளுக்கும் இடையில் நேற்று மாலை மன்னாரில் விசேட சந்திப்பொன்று இடம்பெற்றுள்ளது. மன்னார் மாவட்ட மீனவ கூட்டுறவுச் சங்கங்களின் சமாசத்தின் தலைவர் என்.எம்.ஆலம் தலைமையில் இந்த நிகழ்வு இடம்பெற்றது. இதன் போது மன்னார் மாவட்டத்தில் உள்ள அனைத்து மீன் பிடி கிராமங்களின் மீனவ சங்க பிரதிநிதிகள் மற்றும் மன்னார் மாவட்ட கடற்தொழில் நீரியல் வளத்துறையின் மாவட்ட உதவிப்பணிப்பாளர் என்.மெராண்டாவும் கலந்து கொண்டனர். இதன் போது இந்திய மீனவர்கள் இலங்கை கடற்பரப்பினுள் அத்து மீறி நுழைந்து மீன் பிடியில் ஈடுபடுவதினால் மன்னார் மாவட்டம் மற்றும் வட பகுதி மீனவர்கள் எதிர் நோக்கும் பிரச்சினைகள் தொடர்பாக ஆராயப்பட்டது. அத்தோடு இந்திய இலுவைப்படகுகள் இலங்கை கடற்பரப்பினுள் அத்துமீறி நுழைந்து மீன்பிடியில் ஈடுபடும் போது வடபகுதி மீனவர்களின் பல இலட்சம் ரூபாய் பெறுமதியான வலைத் தொகுதிகள்  இலுவைப்படகுகளில் சிக்கி சேதமடைகின்றன. இதனால் மீனவர்கள் எதிர் நோக்கும் பிரச்சினைகள் குறித்தும் கலந்துரையாடப்பட்டது. -குறிப்பாக மன்னார் மாவட்ட மீனவர்கள் எதிர் நோக்கும் சகல பிரச்சினைகளும் இந்திய துணைத்தூதுவர் ஏ.நடராஜாவின் கவனத்திற்கு கொண்டு வரப்பட்டதோடு மீனவர்களின் கோரிக்கை அடங்கிய மகஜரும் அவருக்கு கையளிக்கப்பட்டது."}