{"Header": "மீனவர் பேச்சுவார்த்தை மீது எதிர்பார்ப்பு", "Time": "Wednesday, 02 November 2016 - 14:54", "Url": "http://www.hirunews.lk/tamil/146655/%E0%AE%AE%E0%AF%80%E0%AE%A9%E0%AE%B5%E0%AE%B0%E0%AF%8D-%E0%AE%AA%E0%AF%87%E0%AE%9A%E0%AF%8D%E0%AE%9A%E0%AF%81%E0%AE%B5%E0%AE%BE%E0%AE%B0%E0%AF%8D%E0%AE%A4%E0%AF%8D%E0%AE%A4%E0%AF%88-%E0%AE%AE%E0%AF%80%E0%AE%A4%E0%AF%81-%E0%AE%8E%E0%AE%A4%E0%AE%BF%E0%AE%B0%E0%AF%8D%E0%AE%AA%E0%AE%BE%E0%AE%B0%E0%AF%8D%E0%AE%AA%E0%AF%8D%E0%AE%AA%E0%AF%81", "Content": "இலங்கை மற்றும் இந்திய கடற்றொழிலாளர்களுக்கு இடையிலான பேச்சுவார்த்தை புது டெல்லியில் தற்போது இடம்பெற்று வருகிறது. இந்த சந்திப்பு இரண்டு தரப்பிலும் எதிர்பார்ப்பை ஏற்படுத்தி இருப்பதாக தெரிவிக்கப்பட்டுள்ளது. இரண்டு தரப்புக்கும் இடையிலான பேச்சுவார்த்தை சுமார் ஒன்றரை ஆண்டு கால இடைவெளிக்கு பின்னர் இடம்பெறுகிறது. இலங்கை கடற்பரப்பில் குறிப்பிட்ட காலப்பகுதிக்கு கடற்றொழிலில் ஈடுபட அனுமதிக்குமாறு தமிழக கடற்தொழிலாளர்கள் கடந்த சந்திப்புகளின் போது யோசனை முன்வைத்திருந்தனர். எனினும் இந்த யோசனையை இலங்கையின் வடக்கு மீனவர்கள் எதிர்க்கின்றனர். தமிழக மீனவர்களின் அத்துமீறிய பிரவேசத்தால் தங்களின் வாழ்வாதாரம் பாதிக்கப்படுகின்ற நிலையில், அவர்களை தடுக்க வேண்டும் என்றே வடமாகாண மீனுவர்கள் வலியுறுத்துகின்றனர். இந்த நிலையிலேயே இன்றைய பேச்சுவார்த்தை இடம்பெறுகிறது. அதேநேரம், இந்த பேச்சுவார்த்தையை அடுத்து, இந்திய இலங்கை வெளிவிவகார அமைச்சர்களும், இலங்கையின் கடற்றொழில்துறை அமைச்சரும் எதிர்வரும் 5ம் திகதி சந்திக்கவுள்ளனர். எனவே இந்த பேச்சுவார்த்தைகள் மிகுந்த எதிர்பார்ப்பை ஏற்படுத்தி இருக்கிறது."}