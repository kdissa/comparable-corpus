{"Header": "காபூல் தாக்குதலுக்கு எதிர்ப்பு தெரிவித்து பாரிய ஆர்ப்பாட்டம்..", "Time": "Friday, 02 June 2017 - 19:45", "Url": "http://www.hirunews.lk/tamil/162703/%E0%AE%95%E0%AE%BE%E0%AE%AA%E0%AF%82%E0%AE%B2%E0%AF%8D-%E0%AE%A4%E0%AE%BE%E0%AE%95%E0%AF%8D%E0%AE%95%E0%AF%81%E0%AE%A4%E0%AE%B2%E0%AF%81%E0%AE%95%E0%AF%8D%E0%AE%95%E0%AF%81-%E0%AE%8E%E0%AE%A4%E0%AE%BF%E0%AE%B0%E0%AF%8D%E0%AE%AA%E0%AF%8D%E0%AE%AA%E0%AF%81-%E0%AE%A4%E0%AF%86%E0%AE%B0%E0%AE%BF%E0%AE%B5%E0%AE%BF%E0%AE%A4%E0%AF%8D%E0%AE%A4%E0%AF%81-%E0%AE%AA%E0%AE%BE%E0%AE%B0%E0%AE%BF%E0%AE%AF-%E0%AE%86%E0%AE%B0%E0%AF%8D%E0%AE%AA%E0%AF%8D%E0%AE%AA%E0%AE%BE%E0%AE%9F%E0%AF%8D%E0%AE%9F%E0%AE%AE%E0%AF%8D", "Content": "ஆப்கான் தலைநகர் காபூலில் நேற்று முன்தினம் மேற்கொள்ளப்பட்ட குண்டுத் தாக்குதலுக்கு எதிர்ப்பு தெரிவிக்கும் வகையில் இன்று பாரிய ஆர்ப்பாட்டம் ஒன்று மேற்கொள்ளப்பட்டதாக அறிவிக்கப்பட்டுள்ளது. குண்டுத் தாக்குதல் இடம்பெற்ற இடத்திற்கு அருகில் கூடிய நூற்றுக்கணக்கான ஆர்ப்பாட்டக்காரர்கள், அரசாங்கத்திற்கும் தாலிபான் ஆயுததாரிகளுக்கும் எதிரான கோஷங்களை எழுப்பியதாக தெரிவிக்கப்பட்டுள்ளது. ஜனாதிபதி மாளிகையை நோக்கி நகர முயற்சித்த ஆர்ப்பாட்டக்காரர்களை கலைக்கும் நோக்கில் காவல்துறையினர் ஆகாயத்தில் துப்பாக்கிப்பிரயோகம் செய்ததுடன், கண்ணீர் புகை மற்றும் தண்ணீரை பீச்சியடித்ததாக குறிப்பிடப்பட்டுள்ளது. நேற்று முன்தினம் மேற்கொள்ளப்பட்ட குண்டுத்தாக்குதலில் 90 பேர் பலியாகினர். இந்த தாக்குதலுக்கு எந்த ஆயுதகுழுவும் உரிமைகோராத  நிலையில்,  தாலிபான்களுடன் இணைந்து செயற்படும் ஆயுத குழுவே இந்த தாக்குதலை நடத்தியிருக்கலாம் என ஆப்கானிஸ்தான் புலனாய்வுத் தரப்பினர் சந்தேகம் வெளியிட்டுள்ளனர்."}