{"Header": "முன்கூட்டிய தேர்தலுக்கான காரணத்தை ஜனாதிபதி விளக்கியுள்ளார்..", "Time": "Saturday, 02 July 2016 - 20:13", "Url": "http://www.hirunews.lk/tamil/137039/%E0%AE%AE%E0%AF%81%E0%AE%A9%E0%AF%8D%E0%AE%95%E0%AF%82%E0%AE%9F%E0%AF%8D%E0%AE%9F%E0%AE%BF%E0%AE%AF-%E0%AE%A4%E0%AF%87%E0%AE%B0%E0%AF%8D%E0%AE%A4%E0%AE%B2%E0%AF%81%E0%AE%95%E0%AF%8D%E0%AE%95%E0%AE%BE%E0%AE%A9-%E0%AE%95%E0%AE%BE%E0%AE%B0%E0%AE%A3%E0%AE%A4%E0%AF%8D%E0%AE%A4%E0%AF%88-%E0%AE%9C%E0%AE%A9%E0%AE%BE%E0%AE%A4%E0%AE%BF%E0%AE%AA%E0%AE%A4%E0%AE%BF-%E0%AE%B5%E0%AE%BF%E0%AE%B3%E0%AE%95%E0%AF%8D%E0%AE%95%E0%AE%BF%E0%AE%AF%E0%AF%81%E0%AE%B3%E0%AF%8D%E0%AE%B3%E0%AE%BE%E0%AE%B0%E0%AF%8D", "Content": "வெட் வரி நிவாரணத்தை வழங்குவதற்காக அரசாங்கம் தெளிவான தீர்மானம் ஒன்றை மேற்கொண்டுள்ளதாக ஜனாதிபதி மைத்திரிபால சிறிசேன தெரிவித்துள்ளார். கொழும்பில் இன்று இடம்பெற்ற சர்வதேச கூட்டுறவு தின நிகழ்வில் கலந்து கொண்டு உரையாற்றிய போதே அவர் இதனை குறிப்பிட்டார். வெட் வரி சீர்த்திருத்தப்பட வேண்டும் என்ற கருத்தொன்றை தாம் இரண்டு மூன்று தினங்களுக்கு முன்னர் வெளியிட்டிருந்ததாக அவர் தெரிவித்தார். இதற்கமைய, நாளை மறுதினம் பிரதமர் மற்றும் அமைச்சர்களுடன் கலந்துரையாடி தேவையான சீர்த்திருத்தங்களை மேற்கொள்ளவுள்ளதாக ஜனாதிபதி குறிப்பிட்டார். முன்னாள் ஜனாதிபதி மகிந்த ராஜபக்ஷ, தமது ஆட்சி காலம் நிறைவடைவதற்கு முன்னர் தேர்தலை நடத்தியமைக்கு இரண்டு காரணங்கள் இருப்பதாகவும் ஜனாதிபதி சுட்டிக்காட்டினார். நாட்டில் தற்போது ஏற்பட்டுள்ள கடன் சுமையுடன் அரசாங்கத்தை நடத்தி செல்ல முடியாமை மற்றும் ஐக்கிய நாடுகளின் மனித உரிமை யோசனைகளுக்கு முகங்கொடுக்க முடியாமை போன்ற காரணங்களாலே முன்கூட்டியே தேர்தல் நடத்தப்பட்டதாக அவர் குறிப்பிட்டார். நாங்கள் அரசாங்கம் என்ற வகையில் அந்த பிரச்சினைகளுக்கு உரிய வகையில் முகங்கொடுக்க வேண்டும் என்றும் ஜனாதிபதி தெரிவித்தார்."}