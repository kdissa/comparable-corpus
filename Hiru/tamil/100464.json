{"Header": "Update: சுதந்திரமாக சேவையாற்றுவதற்கான சூழல் உருவாக்கப்படும்", "Time": "Friday, 02 January 2015 - 13:32", "Url": "http://www.hirunews.lk/tamil/100464/update-%E0%AE%9A%E0%AF%81%E0%AE%A4%E0%AE%A8%E0%AF%8D%E0%AE%A4%E0%AE%BF%E0%AE%B0%E0%AE%AE%E0%AE%BE%E0%AE%95-%E0%AE%9A%E0%AF%87%E0%AE%B5%E0%AF%88%E0%AE%AF%E0%AE%BE%E0%AE%B1%E0%AF%8D%E0%AE%B1%E0%AF%81%E0%AE%B5%E0%AE%A4%E0%AE%B1%E0%AF%8D%E0%AE%95%E0%AE%BE%E0%AE%A9-%E0%AE%9A%E0%AF%82%E0%AE%B4%E0%AE%B2%E0%AF%8D-%E0%AE%89%E0%AE%B0%E0%AF%81%E0%AE%B5%E0%AE%BE%E0%AE%95%E0%AF%8D%E0%AE%95%E0%AE%AA%E0%AF%8D%E0%AE%AA%E0%AE%9F%E0%AF%81%E0%AE%AE%E0%AF%8D", "Content": "மக்கள் பிரதிநிதிகளுக்கு சுதந்திரமாக சேவையாற்றுவதற்கான சூழல் எதிர்வரும் தேர்தலின் பின்னர் உருவாக்கப்படும் என பொது வேட்பாளருக்கு இன்று ஆதரவு வெளியிட்ட நாடாளுமன்ற உறுப்பினர் அச்சல ஜாகொட தெரிவித்துள்ளார். ஐக்கிய தேசிய கட்சியின் தலைமையகமான ஸ்ரீ கொத்தாவில் இடம் பெற்ற நிகழ்வொன்றில் கலந்து கொண்டு உரையாற்றும் போதே அவர் இதனை குறிப்பிட்டார். இன்று அனைத்து அரசியல் கட்சிகளும் ஒன்றிணைந்திருப்பது, நாட்டை முன்கொண்டு செல்வதற்காகும். இதில் ரகசிய உடன்படிக்கைகள் இல்லை. நாட்டை காட்டிக்கொடுப்பவர்கள் இல்லை. மைத்திரிபால சிரிசேன ஜனாதிபதியானதும், அவரின் அதிகாரங்கள் அகற்றப்படும். அதன் பின்னர், யாப்பு திருத்தப்படும். அதேநேரம், ரணில் விக்கிரமசிங்க இந்த காலப்பகுதியினுள் பிரதம மந்திரியாக நியமிக்கப்படுவார் எனவும் அச்சல ஜாகொட குறிப்பிட்டார். Update: Friday, 02 January 2015 - 08:05 PM ------------------------------------------------- அச்சல ஜாகொடவும் புத்திர சிகாமணியும் எதிரணியில் இணைந்தனர். ஐக்கிய மக்கள் சுதந்திர கூட்டமைப்பின் நாடாளுமன்ற உறுப்பினர் அச்சல ஜாகொட எதிரணி பொது வேட்பாளருடன் இணைந்து கொண்டார். இதன்படி எதிர்வரும் ஜனாதிபதி தேர்தலில் பொது வேட்பாளர் மைத்திரிபால சிறிசேனவுக்கு அவர் ஆதரவளிக்கவிருப்பதாக அறிவித்துள்ளார். ஐக்கிய தேசிய கட்சியின் தலைமையமான சிறிகொத்தவில் இடம்பெற்ற நிகழ்வொன்றில் கலந்து கொண்டு அவர் இந்த அறிவிப்பை வெளியிட்டார். ஜே வி பியின் நாடாளுமன்ற உறுப்பினராக 2004ம் அண்டு முதன் முதலில் நாடாளுமன்றத்துக்கு தெரிவான அவர், பின்னர் அமைச்சர் விமல் வீரவன்சவுடன் தேசிய சுதந்திர முன்னணியின் உறுப்பினராக செயற்பட்டு வந்தார். 2010ம் ஆண்டு நடைபெற்ற பொதுத் தேர்தலில் அச்சல ஜாகொட தேசிய பட்டியல் நாடாளுமன்ற உறுப்பினராக தெரிவானார். சிறிதுகாலம் அவர் சுற்றுலாத்துறை பிரதி அமைச்சராகவும் இருந்தார். அதன் பின்னர் தேசிய சுதந்திர முன்னணியில் இருந்து விலகி ஐக்கிய மக்கள் சுதந்திர கூட்டமைப்பில் உறுப்பினராக செயற்பட்டு வந்தார். இதேவேளை முன்னாள் பிரதி அமைச்சரும், ஜனாதிபதியின் ஆலோசகருமான வீ.புத்திரசிகாமணியும் எதிரணி பொது வேட்பாளர் மைத்திரிபால சிறிசேனவுக்கு ஆதரவளிப்பதாக இன்று அறிவித்துள்ளார். அத்துடன் ஹிரியால மற்றும் குருனாகலை பிரதேச சபைகளின் உறுப்பினர்கள் 3 பேரும் பொது வேட்பாளருக்கு ஆதரவளிப்பதாக அறிவித்தனர்."}