{"Header": "தொடரூந்து பயணக் கட்டணங்கள் 35 முதல் 50 சதவீதமாகவும் அதிகரிப்பு", "Time": "Tuesday, 02 October 2018 - 12:42", "Url": "http://www.hirunews.lk/tamil/201214/%E0%AE%A4%E0%AF%8A%E0%AE%9F%E0%AE%B0%E0%AF%82%E0%AE%A8%E0%AF%8D%E0%AE%A4%E0%AF%81-%E0%AE%AA%E0%AE%AF%E0%AE%A3%E0%AE%95%E0%AF%8D-%E0%AE%95%E0%AE%9F%E0%AF%8D%E0%AE%9F%E0%AE%A3%E0%AE%99%E0%AF%8D%E0%AE%95%E0%AE%B3%E0%AF%8D-35-%E0%AE%AE%E0%AF%81%E0%AE%A4%E0%AE%B2%E0%AF%8D-50-%E0%AE%9A%E0%AE%A4%E0%AE%B5%E0%AF%80%E0%AE%A4%E0%AE%AE%E0%AE%BE%E0%AE%95%E0%AE%B5%E0%AF%81%E0%AE%AE%E0%AF%8D-%E0%AE%85%E0%AE%A4%E0%AE%BF%E0%AE%95%E0%AE%B0%E0%AE%BF%E0%AE%AA%E0%AF%8D%E0%AE%AA%E0%AF%81", "Content": "தொடரூந்து பயண கட்டணங்கள், சில பயணங்களுக்காக நூற்றுக்கு 35 சதவீதமும் மேலும் சில பயணங்களுக்காக நூற்றுக்கு 50 சதவீதமும் அதிகரிக்கப்பட்டுள்ளதாக தொடரூந்து திணைக்களம் தெரிவித்துள்ளது. தொடரூந்து பயண கட்டணங்கள் நூற்றுக்கு 15 சதவீதமாக அதிகரிக்கப்பட்டுள்ள நிலையில், நேற்று முதல் அது அமுல்ப்படுத்தப்பட்டுள்ளது. எனினும் குறித்த சதவீதத்தை காட்டிலும் பயணக்கட்டணங்கள் அதிகரிக்கப்பட்டுள்ளதாக பயணிகள் குற்றம்சாட்டியுள்ளனர். இந்நிலையில், எமது செய்தி சேவை இது தொடர்பில் தொடரூந்து திணைக்களத்தின் பிரதி வணிக அதிகாரி என்.ஜே.இதிபொலகவிடம் வினவிய போது, சில கட்டணங்கள் தூரத்திற்கு அமைய நூற்றுக்கு 15 சதவீதத்தை விட அதிகரிக்கப்பட்டுள்ளதாக தெரிவித்தார். எனினும் இந்த திருத்தத்தை விட அதிகரித்து, அசாதாரணமாக கட்டணம் அதிகரிக்கப்பட்டிருந்தால் அது தொடர்பில் தொடரூந்து திணைக்களத்தின் வணிக அதிகாரி காரியாலயத்தில் முறைப்பாடு செய்யுமாறு அவர் கோரியுள்ளார். இவ்வாறு முன்வைக்கப்படும் முறைப்பாடுகள் பரிசீலிக்கப்பட்டு பிரச்சினைக்குரிய தொடரூந்து பயணக்கட்டணங்கள் திருத்தம் செய்யப்படவுள்ளதாகவும் தொடரூந்து திணைக்களத்தின் பிரதி வணிக அதிகாரி மேலும் குறிப்பிட்டுள்ளார்."}