{"Header": "இராணுவத் தளம் ஒன்றை அமைக்கும் திட்டம் இல்லை", "Time": "Tuesday, 02 July 2019 - 9:47", "Url": "http://www.hirunews.lk/tamil/219484/%E0%AE%87%E0%AE%B0%E0%AE%BE%E0%AE%A3%E0%AF%81%E0%AE%B5%E0%AE%A4%E0%AF%8D-%E0%AE%A4%E0%AE%B3%E0%AE%AE%E0%AF%8D-%E0%AE%92%E0%AE%A9%E0%AF%8D%E0%AE%B1%E0%AF%88-%E0%AE%85%E0%AE%AE%E0%AF%88%E0%AE%95%E0%AF%8D%E0%AE%95%E0%AF%81%E0%AE%AE%E0%AF%8D-%E0%AE%A4%E0%AE%BF%E0%AE%9F%E0%AF%8D%E0%AE%9F%E0%AE%AE%E0%AF%8D-%E0%AE%87%E0%AE%B2%E0%AF%8D%E0%AE%B2%E0%AF%88", "Content": "இலங்கையில் தமது இராணுவத் தளம் ஒன்றை அமைக்கும் திட்டமோ, எண்ணமோ இல்லை என்று அமெரிக்கா அறிவித்துள்ளது. இலங்கைக்கான அமெரிக்காவின் தூதுவர் அலைனா டெப்லிட்ஸ் தமது டுவிட்டர் தளத்தில் இதனைத் தெரிவித்துள்ளார். சோஃபா மற்றும் எக்சா உடன்படிக்கைகளின் ஊடாக இலங்கையில் அமெரிக்கா தமது இராணுவ தளத்தை அமைக்க முயற்சிப்பதாக குற்றச்சாட்டுகள் முன்வைக்கப்படுகின்றன. ஆனால் இந்த உடன்படிக்கையின் ஊடாக ஒத்துழைத்துசெயற்படும் விடயங்கள் குறித்து ஆராயப்படுகின்றதே தவிர, இராணுவத் தளம் அமைக்கும் உள்நோக்கம் எதுவும் இல்லை என்று அவர் தெரிவித்துள்ளார். மேலும் எந்தவகையான ஒப்பந்தங்களானாலும், அவை இலங்கையின் இறைமைக்கு மதிப்பளிக்கும் என்றும் அமெரிக்க தூதுவர் குறிப்பிட்டுள்ளார்."}