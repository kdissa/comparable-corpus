{"Header": "பூரண ஒத்துழைப்பினை வழங்க தயார்..", "Time": "Sunday, 02 February 2020 - 15:53", "Url": "http://www.hirunews.lk/tamil/233560/%E0%AE%AA%E0%AF%82%E0%AE%B0%E0%AE%A3-%E0%AE%92%E0%AE%A4%E0%AF%8D%E0%AE%A4%E0%AF%81%E0%AE%B4%E0%AF%88%E0%AE%AA%E0%AF%8D%E0%AE%AA%E0%AE%BF%E0%AE%A9%E0%AF%88-%E0%AE%B5%E0%AE%B4%E0%AE%99%E0%AF%8D%E0%AE%95-%E0%AE%A4%E0%AE%AF%E0%AE%BE%E0%AE%B0%E0%AF%8D", "Content": "விமானம் ஒன்றை கொள்வனவு செய்வதற்காக ஸ்ரீலங்கன் வானூர்தி சேவைக்கும்; எயார்பஸ் நிறுவனத்திற்கும் இடையே இடம்பெற்றதாக கூறப்படும் நிதி மோசடி தொடர்பில் முழுமையான விசாரணைகளை மேற்கொள்ளுமாறு பணிப்புரை விடுக்கப்பட்டுள்ளது. ஜனாதிபதி கோட்டாபய ராஜபக்ஸவினால் சம்பந்தப்பட்ட அதிகாரிகளுக்கு இந்த பணிப்புரை விடுக்கப்பட்டுள்ளதாக ஜனாதிபதி ஊடகப் பிரிவு தெரிவித்துள்ளது. ஸ்ரீலங்கன் வானூர்தி சேவை, விமானங்களை தயாரிக்கும் எயார்பஸ் நிறுவனத்துடன் இடம்பெற்ற கொடுக்கல் வாங்கலின் போது சிலர் மேற்கொண்டதாக கூறப்படும் நிதி மோசடி தொடர்பில் பிருத்தானியாவின் த டெலிகிராப் பத்திரிகை தகவல் வெளியிட்டிருந்தது. இந்த குற்றச்சாட்டு குறித்து அனைத்து தரப்புகளையும் உள்ளடக்கிய வகையில் உடனடியாக முழுமையான விசாரணையொன்றை மேற்கொண்டு அது தொடர்பில் தனக்கு அறியப்படுத்துமாறு ஜனாதிபதி கோட்டாபய ராஜபக்ஸ, அதிகாரிகளுக்கு பணிப்புரை விடுத்துள்ளார். இதேவேளை, எயார்பஸ் நிறுவனத்தின் ஊடாக விமானக் கொள்வனவின் போது இடம்பெற்றதாக கூறப்படும் நிதி மோசடி குறித்த எந்தவொரு விசாரணைகளுக்கும் அல்லது சட்ட நடவடிக்கைகளுக்கும், பூரண ஒத்துழைப்பினை வழங்கவுள்ளதாக ஸ்ரீலங்கன் விமான சேவை தெரிவித்துள்ளது. எயார்பஸ் நிறுவனத்தின் ஊடாக கடந்த 2011 முதல் 2015 ஆம் ஆண்டு வரையில் விமானங்களை விற்பணை செய்வதற்கு கையூட்டல் வழங்கப்பட்டுள்ளதாக பிரித்தானிய நீதிமன்றம் வழங்கிய தீர்ப்பு தொடர்பில் தாம் அறிந்திருந்ததாக ஸ்ரீலங்கன் விமான சேவை குறிப்பிட்டுள்ளது. அந்தவகையில் அரசாங்கத்தினால் முன்னெடுக்கப்படவுள்ள விசாரணைகளுக்கு பூரண ஒத்துழைப்பினை வழங்க வேண்டும் என ஸ்ரீ லங்கன் விமான சேவை தலைவர், பணிப்பாளர் சபையின் ஊடாக அதன் நிர்வாக குழுவினருக்கு உத்தரவிட்டுள்ளதாக தெரிவிக்கப்பட்டுள்ளது. இதன்படி, முன்னெடுக்கப்படவுள்ள விசாரணைகளுக்கு அதனுடன் தொடர்புடைய ஆவணங்களை சம்மந்தப்பட்ட அதிகாரிகளுக்கு வழங்கி விசாரணைகளுக்கு ஒத்துழைப்பு வழங்குமாறு நிர்வாக குழுவுக்கு அறிவிக்கப்பட்டுள்ளதாக ஸ்ரீ லங்கன் விமான சேவை குறிப்பிட்டுள்ளது."}