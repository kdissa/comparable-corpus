{"Header": "பெருந்தோட்ட தொழிலாளர்களுக்கான கூட்டு உடன்படிக்கை, இந்த மாத இறுதிக்குள் - அரசாங்கம்", "Time": "Thursday, 02 June 2016 - 18:46", "Url": "http://www.hirunews.lk/tamil/134641/%E0%AE%AA%E0%AF%86%E0%AE%B0%E0%AF%81%E0%AE%A8%E0%AF%8D%E0%AE%A4%E0%AF%8B%E0%AE%9F%E0%AF%8D%E0%AE%9F-%E0%AE%A4%E0%AF%8A%E0%AE%B4%E0%AE%BF%E0%AE%B2%E0%AE%BE%E0%AE%B3%E0%AE%B0%E0%AF%8D%E0%AE%95%E0%AE%B3%E0%AF%81%E0%AE%95%E0%AF%8D%E0%AE%95%E0%AE%BE%E0%AE%A9-%E0%AE%95%E0%AF%82%E0%AE%9F%E0%AF%8D%E0%AE%9F%E0%AF%81-%E0%AE%89%E0%AE%9F%E0%AE%A9%E0%AF%8D%E0%AE%AA%E0%AE%9F%E0%AE%BF%E0%AE%95%E0%AF%8D%E0%AE%95%E0%AF%88-%E0%AE%87%E0%AE%A8%E0%AF%8D%E0%AE%A4-%E0%AE%AE%E0%AE%BE%E0%AE%A4-%E0%AE%87%E0%AE%B1%E0%AF%81%E0%AE%A4%E0%AE%BF%E0%AE%95%E0%AF%8D%E0%AE%95%E0%AF%81%E0%AE%B3%E0%AF%8D-%E0%AE%85%E0%AE%B0%E0%AE%9A%E0%AE%BE%E0%AE%99%E0%AF%8D%E0%AE%95%E0%AE%AE%E0%AF%8D", "Content": "பெருந்தோட்ட தொழிலாளர்களுக்கு இரண்டு வருடங்களுக்கு ஒரு முறை வேதன உயர்வை தீர்மானிக்கும் கூட்டு உடன்படிக்கை, இந்த மாத இறுதிக்குள் கைச்சாத்திடப்பட வேண்டும் என இணங்கிக்கொள்ளப்பட்டுள்ளது. பிரதமர் ரணில் விக்ரமசிங்க தலைமையில் நேற்று மாலை பிரதமர் அலுவலகத்தில் இடம்பெற்ற கலந்துரையாடலின் போதே இந்த இணக்கம் ஏற்பட்டதாக தொழில் அமைச்சர் ஜோன் செனவிரட்ண எமது செய்தி சேவைக்குத் தெரித்தார். எனினும் கூட்டு உடன்படிக்கை செய்துக்கொள்ளப்படும் திகதி இன்னும் தீர்மானிக்கப்படவில்லை எனவும் அவர் குறிப்பிட்டார். இந்த கலந்துரையாடலின் போது கடந்த மார்ச் 23ஆம் திகதி நாடாளுமன்ற ஒப்புதலுடன் நடைமுறைக்கு வந்த, தனியார் துறையினருக்கான 2 ஆயிரத்து 500 ரூபா வேதன உயர்வு கொடுப்பனவை தோட்ட தொழிலாளர்களுக்கு ஏப்ரல் மற்றும் மே மாதங்களுக்காக வழங்க இணக்கம் வெளியிடப்பட்டது. இந்த கொடுப்பனவு தோட்ட தொழிலாளர்களின் ஜூன் மாத கொடுப்பனவுடன் சேர்த்து வழங்கப்படும். தனியார் துறையினருக்கான 2 ஆயிரத்து 500 ரூபா வேதன கொடுப்பனவு அங்கிகரிக்கப்பட்ட பின்னர், கூட்டு உடன்படிக்கை செய்துக்கொள்ளப்படாத காலப்பகுதியான ஏப்ரல் மற்றும் மே மாதங்களுக்காகவே இந்த இடைக்கால நிவாரணமாக இந்த கொடுப்பனவு வழங்கப்படுகிறது. இந்தநிலையில், ஜூன் மாத இறுதிக்குள் தொழிற்சங்கங்களும் பெருந்தோட்டத்துறை முகாமை நிறுவனங்களும் கூட்டு உடன்படிக்கையை செய்து கொள்ள வேண்டும் என்ற இணக்கமும் நேற்று ஏற்படுத்திக்கொள்ளப்பட்டது. இந்த கூட்டு உடன்படிக்கையின் கீழ், பெருந்தோட்ட தொழிலாளர்களின் அடிப்படை வேதனத்தை கலந்துரையாடல் மூலம்,  உடன்படிக்கையில் கைச்சாத்திடும் தொழிற்சங்கங்களும் பெருந்தோட்ட முகாமை நிறுவனங்களும் தீர்மானிக்க வேண்டும் என நேற்றைய சந்திப்பில் முடிவெடுக்கப்பட்டது. அத்துடன், உடன்படிக்கை செய்துக்கொள்ளப்பட வேண்டிய திகதியையும் இந்த இரண்டு தரப்பும் தீர்மானிக்க வேண்டும் எனவும் பிரதமர் தலைமையில் நேற்று இடம்பெற்ற கலந்துரையாடலின் போது முடிவெடுக்கப்பட்டது. எனவே, எதிர்வரும் ஜூலை மாத்திற்கான பெருந்தோட்ட தொழிலாளர்களின் வேதனம், கூட்டு  உடன்படிக்கையின் கீழ் இணங்கிக்கொள்ளப்பட்ட வேதனமாக இருக்கும் என அமைச்சர் செனவிரட்ண எமது செய்தி சேவைக்குத் தெரிவித்தார். பெருந்தோட்ட தொழிலாளர்களின் வேதனத்தை தீர்மானிக்கும் கூட்டு உடன்படிக்கை கடந்த வருடம் மார்ச் மாதம் 31ஆம் திகதியுடன் நிறைவு பெற்றது. இதன்பின்னர் பல கட்ட பேச்சு வார்த்தைகள் இடம்பெற்ற போதிலும் இணக்கம் ஒன்று எட்டப்படாமையினால் இன்று வரை பெருந்தோட்ட தொழிலாளர்கள், 2015ஆம் ஆண்டு மார்ச் 31ஆம் திகதி வரையில் செய்துக்கொள்ளப்பட்ட கூட்டு உடன்படிக்கை வேதனத்தை, அதாவது இரண்டு வருடங்களுக்கு முன்னர் இணங்கிக்கொள்ளப்பட்ட வேதனத்தையே இன்றுவரையில் பெற்று வருகின்றனர் என்பது குறிப்பிடத்தக்கது."}