{"Header": "சடலங்களாக மீட்கப்பட்ட 39 பேரும் வியட்நாம் நாட்டவர்கள்..?", "Time": "Saturday, 02 November 2019 - 9:48", "Url": "http://www.hirunews.lk/tamil/227455/%E0%AE%9A%E0%AE%9F%E0%AE%B2%E0%AE%99%E0%AF%8D%E0%AE%95%E0%AE%B3%E0%AE%BE%E0%AE%95-%E0%AE%AE%E0%AF%80%E0%AE%9F%E0%AF%8D%E0%AE%95%E0%AE%AA%E0%AF%8D%E0%AE%AA%E0%AE%9F%E0%AF%8D%E0%AE%9F-39-%E0%AE%AA%E0%AF%87%E0%AE%B0%E0%AF%81%E0%AE%AE%E0%AF%8D-%E0%AE%B5%E0%AE%BF%E0%AE%AF%E0%AE%9F%E0%AF%8D%E0%AE%A8%E0%AE%BE%E0%AE%AE%E0%AF%8D-%E0%AE%A8%E0%AE%BE%E0%AE%9F%E0%AF%8D%E0%AE%9F%E0%AE%B5%E0%AE%B0%E0%AF%8D%E0%AE%95%E0%AE%B3%E0%AF%8D", "Content": "லண்டனின் எசெக்ஸ் பகுதியில் குளிரூட்டப்பட்ட கொள்கலன் பாரவூர்தி ஒன்றிலிருந்து சடலங்களாக மீட்கப்பட்ட சட்டவிரோத குடியேறிகள் 39 பேரும் வியட்நாமை சேர்ந்தவர்கள் என சந்தேகம் வெளியிடப்பட்டுள்ளது. அவர்கள் அனைவரும் சீன நாட்டவர்கள் என முன்னதாக தெரிவிக்கப்பட்டிருந்தது. இந்த நிலையில், கொள்கலன் பாரவூர்தியில் பெல்ஜியம் ஊடாக இங்கிலாந்துக்கு செல்ல முயற்சித்தபோது காணாமல்போன இரண்டு வியட்நாமியர்கள் தொடர்பாக மேற்கொள்ளப்பட்ட விசாரணைகளில், அவர்கள் அனைவரும் வியட்நாமை சேர்ந்தவர்கள் என சந்தேகம் வெளியிடப்பட்டுள்ளது. குறித்த 39 பேரின் சடலங்கள் கடந்த 23 ஆம் திகதி குளிரூட்டப்பட்ட கொள்கலன் பாரவூர்தியிலிருந்து கண்டுபிடிக்கப்பட்டது. இதையடுத்து, பாரவூர்தியின் சாரதி கைதுசெய்யபபட்டார். அவர், அயர்லாந்தைச் சேர்ந்த 25 வயதுடையவர் என்றும், தமது நாட்டில் அவர் மீது மனித கொலை உள்ளிட்ட குற்றச்சாட்டுகள் சுமத்தப்பட்டுள்ளதாகவும் தெரிவிக்கப்பட்டுள்ளது. அத்துடன், குறித்த சம்பவம் தொடர்பில் அயர்லாந்தில் மற்றுமொருவரும் கைதுசெய்யப்பட்டுள்ளார். இதேவேளை, வியட்நாம் காவல்துறையினர் மேற்கொண்ட விசாரணைகளில், இந்த மனித கடத்தல் தொடர்பில் 2 பேர் அங்கு கைதுசெய்யப்பட்டுள்ளதாகவும் தெரிவிக்கப்பட்டுள்ளது."}