{"Header": "ஏதிலிகளை குடியேற்றும் விடயம் குறித்து எந்த மாற்றுத்திட்டத்தை முன்வைக்கப் போவதில்லை", "Time": "Friday, 02 March 2018 - 19:54", "Url": "http://www.hirunews.lk/tamil/184969/%E0%AE%8F%E0%AE%A4%E0%AE%BF%E0%AE%B2%E0%AE%BF%E0%AE%95%E0%AE%B3%E0%AF%88-%E0%AE%95%E0%AF%81%E0%AE%9F%E0%AE%BF%E0%AE%AF%E0%AF%87%E0%AE%B1%E0%AF%8D%E0%AE%B1%E0%AF%81%E0%AE%AE%E0%AF%8D-%E0%AE%B5%E0%AE%BF%E0%AE%9F%E0%AE%AF%E0%AE%AE%E0%AF%8D-%E0%AE%95%E0%AF%81%E0%AE%B1%E0%AE%BF%E0%AE%A4%E0%AF%8D%E0%AE%A4%E0%AF%81-%E0%AE%8E%E0%AE%A8%E0%AF%8D%E0%AE%A4-%E0%AE%AE%E0%AE%BE%E0%AE%B1%E0%AF%8D%E0%AE%B1%E0%AF%81%E0%AE%A4%E0%AF%8D%E0%AE%A4%E0%AE%BF%E0%AE%9F%E0%AF%8D%E0%AE%9F%E0%AE%A4%E0%AF%8D%E0%AE%A4%E0%AF%88-%E0%AE%AE%E0%AF%81%E0%AE%A9%E0%AF%8D%E0%AE%B5%E0%AF%88%E0%AE%95%E0%AF%8D%E0%AE%95%E0%AE%AA%E0%AF%8D-%E0%AE%AA%E0%AF%8B%E0%AE%B5%E0%AE%A4%E0%AE%BF%E0%AE%B2%E0%AF%8D%E0%AE%B2%E0%AF%88", "Content": "அமெரிக்காவின் குடியேற்றத்திட்டம் நிறைவேற்றப்படும் வரையில், இலங்கை உள்ளிட்ட நாடுகளின் ஏதிலிகளை குடியேற்றும் விடயம் குறித்து எந்த மாற்றுத்திட்டத்தை முன்வைக்கப் போவதில்லை என்று அவுஸ்திரேலிய அரசாங்கம் அறிவித்துள்ளது. அவுஸ்திரேலியாவின் பிரதமர் மெல்கம் டேர்ன்புல் இதனைத் தெரிவித்துள்ளார். அவுஸ்திரேலியாவில் உள்ள ஏதிலிகளில் 1250 பேரை தமது நாட்டில் குடியேற்றுவதற்கு அமெரிக்க அரசாங்கம் இணக்கம் தெரிவித்துள்ளது. இந்தத் திட்டத்தின் கீழ் இதுவரையில் 200 பேர் அங்கு குடியேற்றப்பட்டிருக்கின்றனர். எனவே இந்த திட்டம் நிறைவடையும் வரையில் அவுஸ்திரேலியாவின் பாதுகாப்பில் உள்ள ஏதிலிகள் குறித்த மாற்றுத்திட்டங்கள் வகுக்கப்பட மாட்டாது என்று அவர் குறிப்பிட்டுள்ளார். மேலும் படகுமூலம் அவுஸ்திரேலியாவிற்கு பிரவேசிக்கின்ற ஏதிலிகளை குடியேற்றுவதில்லை என்ற கொள்கையை அவுஸ்திரேலியா பின்பற்றுகிறது. அத்துடன் நியுசிலாந்து அரசாங்கம் 150 ஏதிலிகளை பொறுப்பேற்றுக் கொள்வதாக வழங்கிய வாய்ப்பினையும் அவுஸ்திரேலிய பிரதமர் மறுத்துள்ளார்."}