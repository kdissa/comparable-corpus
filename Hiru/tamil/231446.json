{"Header": "கடமைகளை பொறுப்பேற்ற வடமாகாண ஆளுநர்", "Time": "Thursday, 02 January 2020 - 16:30", "Url": "http://www.hirunews.lk/tamil/231446/%E0%AE%95%E0%AE%9F%E0%AE%AE%E0%AF%88%E0%AE%95%E0%AE%B3%E0%AF%88-%E0%AE%AA%E0%AF%8A%E0%AE%B1%E0%AF%81%E0%AE%AA%E0%AF%8D%E0%AE%AA%E0%AF%87%E0%AE%B1%E0%AF%8D%E0%AE%B1-%E0%AE%B5%E0%AE%9F%E0%AE%AE%E0%AE%BE%E0%AE%95%E0%AE%BE%E0%AE%A3-%E0%AE%86%E0%AE%B3%E0%AF%81%E0%AE%A8%E0%AE%B0%E0%AF%8D", "Content": "வட மாகாணத்தின் முதலாவது பெண் ஆளுநராக நியமிக்கப்பட்டுள்ள திருமதி பி.எஸ்.எம். சார்ள்ஸ் இன்று பிற்பகல் தனது கடமைகளை உத்தியோகபூர்வமாக பொறுப்பேற்றுள்ளார். இலங்கை நிர்வாக சேவையின் சிறப்புத் தர அதிகாரியான திருமதி பி.எஸ்.எம்.சார்ள்ஸ் வட மாகாண ஆளுநராக அண்மையில் ஜனாதிபதி கோத்தாபய ராஜபக்ச முன்னிலையில் சத்திய பிரமாணம் செய்து கொண்டார். சுகாதாரம், சுதேச மருத்துவத் துறை அமைச்சின் செயலாளராகவும் இலங்கை சுங்கத் திணைக்களத்தின் பணிப்பாளர் நாயகமாகவும் பணியாற்றியுள்ள அவர், வவுனியா மற்றும் மட்டக்களப்பு மாவட்டங்களின் மாவட்ட செயலாளராக நீண்டகாலம் சேவையாற்றிருந்தார். கடந்த ஒன்றரை மாதங்களாக வடக்கு மாகாண ஆளுநர் பதவி வெற்றிடமாக இருந்து வந்த நிலையில், அவர் பதவியைப் பொறுப்பேற்றார். இதன்போது அவருக்கு காவல்துறை அணி வகுப்பு மரியாதை நடாத்தப்பட்டதாக எமது செய்தி தொடர்பாளர் தெரிவித்தார்."}