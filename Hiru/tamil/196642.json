{"Header": "அர்ஜூன் அலோசியஸ் மீண்டும் விளக்கமறியலில்", "Time": "Thursday, 02 August 2018 - 16:11", "Url": "http://www.hirunews.lk/tamil/196642/%E0%AE%85%E0%AE%B0%E0%AF%8D%E0%AE%9C%E0%AF%82%E0%AE%A9%E0%AF%8D-%E0%AE%85%E0%AE%B2%E0%AF%8B%E0%AE%9A%E0%AE%BF%E0%AE%AF%E0%AE%B8%E0%AF%8D-%E0%AE%AE%E0%AF%80%E0%AE%A3%E0%AF%8D%E0%AE%9F%E0%AF%81%E0%AE%AE%E0%AF%8D-%E0%AE%B5%E0%AE%BF%E0%AE%B3%E0%AE%95%E0%AF%8D%E0%AE%95%E0%AE%AE%E0%AE%B1%E0%AE%BF%E0%AE%AF%E0%AE%B2%E0%AE%BF%E0%AE%B2%E0%AF%8D", "Content": "பேர்பச்சுவல் ட்ரசரிஸ் நிறுவனத்தின் பிரதான தகவல் தொழில்நுட்ப அதிகாரி சசித்திர தேவதந்திரி மற்றும் முன்னாள் பிரதான விநியோக அதிகாரி நுவன் திலின சல்காது ஆகியோர் குற்றப் புலனாய்வுப் பிரிவினரால் கைது செய்யப்பட்டு விசாரணைக்கு உள்ளாக்கப்பட்டுள்ளனர். பின்னர் அவர்கள் கொழும்பு கோட்டை நீதவான் லங்கா ஜெயரத்னவின் முன்னிலையில் நிறுத்தப்பட்ட போது, அவர்கள் இருவரும் தலா 3 லட்சம் ரூபாய் சீரர பிணைகளில் செல்ல அனுமதிக்கப்பட்டனர். எனினும் அவர்கள் தங்களது பிணை நிபந்தனையை நிறைவு செய்யாதபடியால் நாளை வரையில் விளக்கமறியலில் வைக்கப்பட்டுள்ளனர். மேலும் சந்தேகநபர்களது வெளிநாட்டு பயணத்துக்கு தடை விதிக்கப்பட்டுள்ளதுடன், அவர்களின் கடவுச் சீட்டுகள் நீதிமன்றினால் பொறுப்பேற்கப்பட்டுள்ளது. இன்றைய விசாரணையின் போது சட்டமா அதிபர் சார்பில் முன்னிலையான சிரேஷ்ட பிரதி மன்றாடியார் நாயகம் ஹரிபிரியா ஜயசுந்தர, குறித்த இரண்டு பேரும் அரச தரப்பு சாட்சியாளர்களாக மாற எதிர்பார்த்துள்ளதாக தெரிவித்தார். மத்திய வங்கியின் பிணை முறி விநியோக காலப்பகுதியில், பேர்ப்பச்சுவல் ட்ரசரிஸ் நிறுவனத்துக்கு மேற்கொண்ட தொலைபேசி அழைப்புகள் மற்றும் அந்த நிறுவனத்தில் இருந்து கிடைக்கப்பெற்ற அழைப்புகளின் பதிவுகளை அழித்துவிட்டு, ஜனாதிபதி விசாரணை ஆணைக்குழுவில் முன்னிலையாகிய குற்றத்துக்காக அவர்கள் கைதாக்கப்பட்டனர். இதேவேளை பேர்பச்சுவல் ட்ரசரிஸ் நிறுவனத்தின் உரிமையாளர் அர்ஜீன் அலோசியஸ் மற்றும் நிறைவேற்று அதிகாரி கசுன் பலிசேன ஆகியோரின் விளக்கமறியல் காலம் மீண்டும் நீடிக்கப்பட்டுள்ளது. இதற்கமைய அவர்கள் எதிர்வரும் 9ஆம் திகதி வரையில் மீண்டும் விளக்கமறியலில் வைக்கப்பட்டுள்ளனர்."}