{"Header": "வலிகாமம் வடக்கு பிரதேச சபையின் தவிசாளராக சுகிர்தன் தெரிவு", "Time": "Monday, 02 April 2018 - 13:34", "Url": "http://www.hirunews.lk/tamil/187469/%E0%AE%B5%E0%AE%B2%E0%AE%BF%E0%AE%95%E0%AE%BE%E0%AE%AE%E0%AE%AE%E0%AF%8D-%E0%AE%B5%E0%AE%9F%E0%AE%95%E0%AF%8D%E0%AE%95%E0%AF%81-%E0%AE%AA%E0%AE%BF%E0%AE%B0%E0%AE%A4%E0%AF%87%E0%AE%9A-%E0%AE%9A%E0%AE%AA%E0%AF%88%E0%AE%AF%E0%AE%BF%E0%AE%A9%E0%AF%8D-%E0%AE%A4%E0%AE%B5%E0%AE%BF%E0%AE%9A%E0%AE%BE%E0%AE%B3%E0%AE%B0%E0%AE%BE%E0%AE%95-%E0%AE%9A%E0%AF%81%E0%AE%95%E0%AE%BF%E0%AE%B0%E0%AF%8D%E0%AE%A4%E0%AE%A9%E0%AF%8D-%E0%AE%A4%E0%AF%86%E0%AE%B0%E0%AE%BF%E0%AE%B5%E0%AF%81", "Content": "வலிகாமம் வடக்கு பிரதேச சபையின் தவிசாளராக தமிழ் தேசிய கூட்டமைப்பின் சோமசுந்தரம் சுகிர்தன் தெரிவு செய்யப்பட்டுள்ளார். அவருக்கு ஆதரவாக 30 வாக்குகள் அளிக்கப்படதாக எமது செய்தி தொடர்பாளர் தெரிவித்துள்ளார். பிரதி தவிசாளராக அதே கட்சியின் பொன்னம்பலம் இராசேந்திரம் ஏகமனதாக தெரிவு செய்யப்பட்டுள்ளார். கடந்த உள்ளுராட்சி மன்ற தேர்தலில் வலிகாமம் வடக்கு பிரதேச சபையில் இலங்கை தமிழரசு கட்சி 17 ஆசனங்களை பெற்று, வெற்றி பெற்றது. ஈழமக்கள் ஜனநாயக கட்சி 8 ஆசனங்களை பெற்று 2வது இடத்தை பெற்றிருந்தது. இதேவேளை, நுவரெலியா – வலப்பனை பிரதேசசபையிலும் இலங்கை தொழிலாளர் காங்கிரஸ் சிறிலங்கா பொதுஜன முன்னணியுடன் இணைந்து ஆட்சி அமைந்துள்ளது. அங்கு சிறிலங்கா பொதுஜன முன்னணி 21 ஆசனங்களையும், ஐக்கிய தேசிய கட்சி 18 ஆசனங்களையும், ஐக்கிய மக்கள் சுதந்திர கூட்டமைப்பு 12 ஆசனங்களையும் கைப்பற்றி இருந்தன. இன்று தலைவர் தெரிவுக்கான வாக்கெடுப்பு இடம்பெற்ற போது, சிறிலங்கா பொதுஜன முன்னணியின் டொன் அஜந்த ஹித்தட்டிகே, 33 பேரின் ஆதரவுடன் தலைவராக தெரிவு செய்யப்பட்டார். இலங்கை தொழிலாளர் காங்கிரஸின் ராஜேந்திரன் உபத்தலைவராக தெரிவானார். இன்று மாலை ஹங்குராங்கெத்த பிரதேச சபையின் தலைவர் தெரிவுக்கான வாக்கெடுப்பு நடைபெறவுள்ளது. இதற்கிடையில், உள்ளுராட்சி மன்ற தேர்தலில் ஸ்ரீ லங்கா பொது ஜன முன்னணி வெற்றி பெற்ற திம்லாகல பிரதேச சபையில் ஸ்ரீ லங்கா சுதந்திர கட்சி ஆட்சியமைத்துள்ளது. அந்த பிரதேச சபையின் தலைவராக ஸ்ரீ லங்கா சுதந்திர கட்சியை பிரதிநிதித்துவப்படுத்தும், ஜயன்த மாரசிங்க இன்று தெரிவு செய்யப்பட்டார். உப தலைவராக ஐக்கிய தேசிய கட்சியின் சிசிர தேஷப்ரிய தெரிவு செய்யப்பட்டுள்ளார். இதற்கிடையில், உள்ளுராட்சி மன்ற தேர்தலின் போது ஸ்ரீ லங்கா பொதுஜன முன்னணி வெற்றி கொண்ட ஸ்ரீ ஜயவர்தனபுர கோட்டை மாநகர சபையின் முதல்வராக சட்டதரணி மதுர விதானகே தெரிவு செய்யப்பட்டுள்ளார்."}