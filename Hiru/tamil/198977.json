{"Header": "சுமந்திரனின் கருத்து தொடர்பில் விளக்கமளிக்க வேண்டும் ", "Time": "Sunday, 02 September 2018 - 13:54", "Url": "http://www.hirunews.lk/tamil/198977/%E0%AE%9A%E0%AF%81%E0%AE%AE%E0%AE%A8%E0%AF%8D%E0%AE%A4%E0%AE%BF%E0%AE%B0%E0%AE%A9%E0%AE%BF%E0%AE%A9%E0%AF%8D-%E0%AE%95%E0%AE%B0%E0%AF%81%E0%AE%A4%E0%AF%8D%E0%AE%A4%E0%AF%81-%E0%AE%A4%E0%AF%8A%E0%AE%9F%E0%AE%B0%E0%AF%8D%E0%AE%AA%E0%AE%BF%E0%AE%B2%E0%AF%8D-%E0%AE%B5%E0%AE%BF%E0%AE%B3%E0%AE%95%E0%AF%8D%E0%AE%95%E0%AE%AE%E0%AE%B3%E0%AE%BF%E0%AE%95%E0%AF%8D%E0%AE%95-%E0%AE%B5%E0%AF%87%E0%AE%A3%E0%AF%8D%E0%AE%9F%E0%AF%81%E0%AE%AE%E0%AF%8D", "Content": "தமிழ் தேசிய கூட்டமைப்பை திசை திருப்பு முயற்சிக்கும் சுமந்திரனின் கருத்துக்களை ஏற்றுக் கொள்ள முடியாது என தமிழ் தேசிய கூட்டமைப்பு தெரிவித்துள்ளது. தமிழ் மக்களுக்கு சமஸ்டி அரசியல் தீர்வு தேவையில்லை என காலியில் வைத்து எம்.ஏ.சுமந்திரன் தெரிவித்திருந்தார். தற்போதுள்ள ஒற்றையாட்சி முறையில் சில மாற்றங்களை மேற்கொண்டால் அதனை தமிழ் மக்கள் ஏற்றுக்கொண்டு இணைந்து செயற்பட தயாராக இருப்பதாக, சுமந்திரன் குறிப்பிட்டிருந்தார். இந்தநிலையில், நேற்றைய தினம் கருத்து தெரிவித்திருந்த வடமாகாண முதலமைச்சர் சீவி விக்னேஸ்வன் தமிழ் தேசிய கூட்டமைப்பு, சுமந்திரனின் இந்த கருத்து தொடர்பில் விளக்கமளிக்க வேண்டும் என குறிப்பிட்டிருந்தார். இதனையடுத்து, எமது செய்தி சேவை தமிழ் தேசிய கூட்டமைப்பின் பங்காளிகட்சிகளை தொடர்புக்கொண்டு வினவியிருந்தது. இதன்போது கருத்து தெரிவித்திருந்த, தமிழீழ விடுதலை இயக்கத்தின் தலைவரும் நாடாளுமன்ற குழுக்களின் பிரதித் தலைவருமான செல்வம் அடைக்கல நாதன், தமிழ் தேசிய கூட்டமைப்பை திசைத் திருப்பும் சுமந்திரனின் கருத்துக்களை ஏற்க முடியாது என குறிப்பிட்டிருந்தார். இதேவேளை, நாடாளுமன்ற உறுப்பினர் எம்.ஏ.சுமந்திரன் எத்தகைய கருத்துக்களை கூறியிருந்தாலும் தமது நிலைபாடு சமஸ்டியே என, புலோட் எனப்படும் தமிழீழ மக்கள் விடுதலைக் கழகத்தின் தலைவரும் நாடாளுமன்ற உறுப்பினருமான தர்மலிங்கம் சித்தார்தன் தெரிவித்துள்ளார். இதனிடையே, தமிழீழ புரட்சிகர விடுதலை முன்னணியின் தலைவர் சுரேஸ் பிரேமசந்திரன் கருத்து வெளியிடுகையில், சுமந்திரனின் கருத்துக்கள் அரசாங்கத்துக்கு ஆதரவாக செயல்படும் போக்கையே காட்டுவதாக குற்றம் சுமத்தினார்."}