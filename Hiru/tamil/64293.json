{"Header": "வெலிவேரிய அனர்த்த விசாரணைகள்", "Time": "Friday, 02 August 2013 - 19:35", "Url": "http://www.hirunews.lk/tamil/64293/%E0%AE%B5%E0%AF%86%E0%AE%B2%E0%AE%BF%E0%AE%B5%E0%AF%87%E0%AE%B0%E0%AE%BF%E0%AE%AF-%E0%AE%85%E0%AE%A9%E0%AE%B0%E0%AF%8D%E0%AE%A4%E0%AF%8D%E0%AE%A4-%E0%AE%B5%E0%AE%BF%E0%AE%9A%E0%AE%BE%E0%AE%B0%E0%AE%A3%E0%AF%88%E0%AE%95%E0%AE%B3%E0%AF%8D", "Content": "வெலிவேரிய குடிநீர் பிரச்சனை, திருப்திகரமாக தீர்த்து வைக்கப்பட்டுள்ளதாக பாதுகாப்பு செயலாளர் கோட்டபாய ராஜபக்ச தெரிவித்துள்ளார். எப்படியிருப்பினும், கிராமங்களை சேர்ந்த மக்களை சில தரப்பினர் தேவையற்ற முறையில் தூண்டியுள்ளதாக அவர் குறிப்பிட்டார். பிரதேசத்தில் நீர் மாசுபடுவதை தடுக்கும் நோக்கில், அங்குள்ள தொழிற்சாலை ஒன்றை மூட எடுக்கப்பட்ட நடவடிக்கையினை மக்கள் வரவேற்றுள்ளனர். அரசியல் நோக்கத்தை அடிப்படையாகக் கொண்டு சிலரினால் மேற்கொண்ட விடயங்கள் காரணமாக சில பிரதேச வாசிகள் எதிர்ப்பு ஆர்ப்பாட்டங்களை மேற்கொண்டதாகவும் பாதுகாப்பு செயலாளர் தெரிவித்துள்ளார். நேற்றைய மோதலின் போது உயிரிழந்தவரின் மரண விசாரணை கம்பஹ மருத்துவ மனையில் இடம்பெற்றதுடன், சடலம் உறவினர்களிடம் கையளிக்கப்பட்டது. சம்பவத்தில் மரணமானவர் வெலிவேரிய ஹெலன்வத்தவைச் சேர்ந்த உயர் தர பரீட்சைக்கு தோற்றவிருந்த 17 வயதான மாணவர் என ஆரம்ப விசாரணையின் போது தெரியவந்துள்ளது. இதேவேளை, சம்பவத்தில் காயமடைந்த 56 பேரும் தொடர்ந்தும் மருத்துவ மனையில் சிகிச்சை பெற்று வருகின்றனர். அவர்களில், 8 பேர் கொழும்பு தேசிய மருத்துவ மனைக்கு மேலதிக சிகிச்சைக்காக அனுமதிக்கப்பட்டுள்ளனர். அவர்களில் நான்கு பேர் தீவிர சிகிச்சைப் பிரிவில் அனுமதிக்கப்பட்டுள்ளனர். வெலிவேரிய காவல் நிலையத்தின் பொறுப்பதிகாரி, இராணுவ அதிகாரி மற்றும் இரண்டு பொது மக்கள் ஆகியோர் சாதாரண சிகிச்சைப் பிரிவிற்கு மாற்றப்பட்டுள்ளனர். இதனிடையே, நேற்று இடம்பெற்ற மோதல் தொடர்பாக இலங்கை மனித உரிமைகள் ஆணைக்குழுவினர் பிறிதொரு விசாரணையினை ஆரம்பித்துள்ளனர். இதேவேளை, இராணுவ ஊடகப் பேச்சாளர் பிரிகேடியர் ருவான் வனிகசூரிய, எதிர்கட்சித் தலைவர் ரணில் விக்கிரமசிங்க, அமைச்சர்களான மேவின் சில்வா, டலஸ் அழகப்பெருமா, நாடாளுமன்ற உறுப்பினர் விஜித ஹேரத் உட்பட பலர் மருத்துவ மனைக்கு விஜயம் செய்து, காயமடைந்தவர்களை பார்வையிட்டுள்ளனர்."}