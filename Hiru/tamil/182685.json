{"Header": "கோட்டாபய ராஜபக்ஷ கோரிய மனு ரத்து ", "Time": "Friday, 02 February 2018 - 11:56", "Url": "http://www.hirunews.lk/tamil/182685/%E0%AE%95%E0%AF%8B%E0%AE%9F%E0%AF%8D%E0%AE%9F%E0%AE%BE%E0%AE%AA%E0%AE%AF-%E0%AE%B0%E0%AE%BE%E0%AE%9C%E0%AE%AA%E0%AE%95%E0%AF%8D%E0%AE%B7-%E0%AE%95%E0%AF%8B%E0%AE%B0%E0%AE%BF%E0%AE%AF-%E0%AE%AE%E0%AE%A9%E0%AF%81-%E0%AE%B0%E0%AE%A4%E0%AF%8D%E0%AE%A4%E0%AF%81", "Content": "அவன்கார்ட் சம்பவம் தொடர்பில் பாதுகாப்பு அமைச்சின் முன்னாள் செயலாளர் கோட்டாபய ராஜபக்ஷவினால் தாக்கல் செய்யப்பட்ட மீளாய்வு விண்ணப்பத்தை கொழும்பு மேல் நீதிமன்றம் இன்று நிராகரித்துள்ளது. இது தொடர்பான மனு, கொழும்பு மேல்நீதிமன்றத்தில் இன்று விசாரணைக்கு எடுத்துக்கொள்ளப்பட்டது. அவன்கார்ட் நிறுவனம் மிதக்கும் ஆயுத களஞ்சியசாலை ஒன்றை நடத்திச் சென்றமை தொடர்பில் கோட்டாபய ராஜபக்ஷ உட்பட எட்டு பேருக்கு எதிராக கையூட்டல் ஒழிப்பு ஆணைக்குழுவினால் கொழும்பு பிரதான நீதவான் நீதிமன்றில் வழக்கு தாக்கல் செய்யப்பட்டது. குறித்த மிதக்கும் ஆயுத களஞ்சியசாலைக்கு அனுமதி வழங்கியதன் மூலம் ஆயிரத்து 140 கோடி ரூபா நட்டம் ஏற்பட்டதாகத் தெரிவித்தே இந்த வழக்கு தாக்கல் செய்யப்பட்டுள்ளது. இந்த நிலையில், குறித்த வழக்கிலிருந்து, தம்மை விடுவிக்குமாறு கோட்டாபய ராஜபக்ஷ, கொழும்பு மேல்நீதிமன்றில் மனுத்தாக்கல் செய்தார். கையூட்டல் ஆணைக்குழுவின் முன்னாள் பணிப்பாளர் நாயகம் தில்ருக்ஷி டயஸ், எந்தவித எழுத்துமூல ஆவணங்களும் இன்றி தாம் உள்ளிட்ட எட்டு பேருக்கு எதிராக வழக்குத் தாக்கல் செய்ததாக கோட்டாபய ராஜபக்ஷ இந்த மனு ஊடாக குறிப்பிட்டுள்ளார். எனவே, இந்தக் குற்றச்சாட்டின் அடிப்படையில் தம்மீது வழக்குத் தாக்கல் செய்வது சட்டவிரோதமானது எனத் தாம் கருதுவதாக கோட்டாபய ராஜபக்ஷ அந்த மனுவில் சுட்டிக்காட்யுள்ளார். இந்த நிலையில், கொழும்பு பிரதான நீதவான் நீதிமன்றம் குறித்த வழக்கை விசாரணை செய்வதற்கு மேற்கொண்டுள்ள தீர்மானத்தை ரத்துச் செய்யுமாறு அவர் கோரிக்கை விடுத்திருந்தார். எனினும், கொழும்பு பிரதான நீதவானினால், பிறப்பிக்கப்பட்டுள்ள உத்தரவு நியாயமானது எனத் தீர்மானித்துள்ள கொழும்பு மேல் நீதிமன்றம் குறித்த மனுவை நிராகரித்துள்ளது."}