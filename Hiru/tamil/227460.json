{"Header": "சந்திரிகா குமாரதுங்கவின் சுதந்திர கட்சி உறுப்புரிமைக்கு ஆபத்து..?", "Time": "Saturday, 02 November 2019 - 12:54", "Url": "http://www.hirunews.lk/tamil/227460/%E0%AE%9A%E0%AE%A8%E0%AF%8D%E0%AE%A4%E0%AE%BF%E0%AE%B0%E0%AE%BF%E0%AE%95%E0%AE%BE-%E0%AE%95%E0%AF%81%E0%AE%AE%E0%AE%BE%E0%AE%B0%E0%AE%A4%E0%AF%81%E0%AE%99%E0%AF%8D%E0%AE%95%E0%AE%B5%E0%AE%BF%E0%AE%A9%E0%AF%8D-%E0%AE%9A%E0%AF%81%E0%AE%A4%E0%AE%A8%E0%AF%8D%E0%AE%A4%E0%AE%BF%E0%AE%B0-%E0%AE%95%E0%AE%9F%E0%AF%8D%E0%AE%9A%E0%AE%BF-%E0%AE%89%E0%AE%B1%E0%AF%81%E0%AE%AA%E0%AF%8D%E0%AE%AA%E0%AF%81%E0%AE%B0%E0%AE%BF%E0%AE%AE%E0%AF%88%E0%AE%95%E0%AF%8D%E0%AE%95%E0%AF%81-%E0%AE%86%E0%AE%AA%E0%AE%A4%E0%AF%8D%E0%AE%A4%E0%AF%81", "Content": "கட்சியின் தீர்மானத்திற்கு எதிராக, ஜனாதிபதி வேட்பாளர் சஜித் பிரேமதாஸவுக்கு ஆதரவளிப்பதற்காக உடன்படிக்கையில் கைச்சாத்திட்டமையினால், முன்னாள் ஜனாதிபதி சந்திரிகா குமாரதுங்க உள்ளிட்டவர்களின் கட்சி உறுப்புரிமையை நீக்குவதற்கு நடவடிக்கை மேற்கொள்ள உள்ளதாக ஸ்ரீ லங்கா சுதந்திரக் கட்சி தெரிவித்துள்ளது. கட்சியின் பொதுச் செயலாளரான நாடாளுமன்ற உறுப்பினர் தயாசிறி ஜயசேகர இதனைத் தெரிவித்துள்ளார். இது தொடர்பான இறுதித் தீர்மானம், எதிர்வரும் செவ்வாய்க்கிழமை கூடவுள்ள கடசியின் மத்திய குழுக் கூட்டத்தி;ல் மேற்கொள்ளப்பட உள்ளதாகவும் அவர் குறிப்பிட்டுள்ளார். ஸ்ரீ லங்கா சுதந்திரக் கட்சியின் மத்திய குழுவின் தீர்மானத்திற்கு அமையவே, ஸ்ரீ லங்கா பொதுஜன முன்னிணியுடன் இரண்டு உடன்படிக்கைகளின் அடிப்படையில் கூட்டணி அமைக்கப்பட்டது. இந்த நிலையில், தாங்கள் ஆரம்பித்த செயற்பாடுகளை எவ்வித சவாலுமின்றி முன்னெடுப்பதாக தயாசிறி ஜயசேகர தெரிவித்துள்ளார். இதேவேளை, ஹம்பாந்தோட்டையில் நேற்று இடம்பெற்ற நிகழ்வு ஒன்றில் குறித்த சம்பவம் தொடர்பில் கருத்து தெரிவித்துள்ள ஐக்கிய மக்கள் சுதந்திரக் கூட்டமைப்பின் பொதுச் செயலாளரான நாடாளுமன்ற உறுப்பினர் மஹிந்த அமரவீர, ஏற்கனவே நிராகரிக்கப்பட்ட தரப்பினருடனே சந்திரிகா குமாரதுங்க உடன்படிக்கை கைச்சாத்திட்டுள்ளார் எனத் தெரிவித்துள்ளார். இதேவேளை, ஸ்ரீ லங்கா பொதுஜன முன்னணியும், ஸ்ரீ லங்கா சுதந்திரக் கட்சியும் இணைந்து அண்மையில் உருவாக்கப்பட்ட ஸ்ரீலங்கா பொதுஜன சுதந்திரக் கூட்டமைப்பிற்கான பிரதிநிதிகள் குழு நியமனமானது, ஜனாதிபதித் தேர்தலின் பின்னர் இடம்பெறும் என அதன் பேச்சாளர் ஒருவர் தெரிவித்துள்ளார். புதிய கூட்டணியின் இணைத்தலைவர்களாக ஜனாதிபதி மைத்திரிபால சிறிசேன மற்றும் எதிர்க்கட்சித் தலைவர் மஹிந்த ராஜபக்ஷ ஆகியோரை நியமிப்பதற்கு இரு தரப்பிலும் இணக்கம் காணப்பட்டுள்ளதாக தெரிவிக்கப்பட்டுள்ளது. அத்துடன், கூட்டணியின் செயலாளர் பதவி ஸ்ரீ லங்கா பொதுஜன முன்னணிக்கும், உப செயலாளர் மற்றும் தேசிய அமைப்பாளர் பதவிகள் ஸ்ரீலங்கா சுதந்திரக் கட்சிக்கும் கிடைக்க உள்ளதாகவும் தெரிவிக்கப்படுகிறது."}