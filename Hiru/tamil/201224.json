{"Header": "போராட்டம் நடத்துவது வேடிக்கையானது..", "Time": "Tuesday, 02 October 2018 - 13:20", "Url": "http://www.hirunews.lk/tamil/201224/%E0%AE%AA%E0%AF%8B%E0%AE%B0%E0%AE%BE%E0%AE%9F%E0%AF%8D%E0%AE%9F%E0%AE%AE%E0%AF%8D-%E0%AE%A8%E0%AE%9F%E0%AE%A4%E0%AF%8D%E0%AE%A4%E0%AF%81%E0%AE%B5%E0%AE%A4%E0%AF%81-%E0%AE%B5%E0%AF%87%E0%AE%9F%E0%AE%BF%E0%AE%95%E0%AF%8D%E0%AE%95%E0%AF%88%E0%AE%AF%E0%AE%BE%E0%AE%A9%E0%AE%A4%E0%AF%81", "Content": "ஈழத் தமிழர் பிரச்சினையை தமிழக ஆளும் கட்சியான அண்ணா திராவிட முன்னேற்றக் கழகம் தற்போது கையில் எடுத்து போராட்டம் நடத்துவது வேடிக்கையானது என்று, முன்னாள் மத்திய அமைச்சர் பா.சிதம்பரம் தெரிவித்துள்ளார். இறுதி யுத்தம் இடம்பெற்ற போது, திராவிட முன்னேற்றக் கழகம் காங்கிரஸுடன் இணைந்து இலங்கை அரசாங்கத்துக்கு ஆதரவளித்ததாகவும், அதனால் இலங்கையில் இடம்பெற்றதாக கூறப்படும் போர்க்குற்றங்களுக்கு காங்கிரஸ் மற்றும் திராவிட முன்னேற்றக் கழகமும் உடந்தை என்றும் அண்ணா திராவிட முன்னேற்றக் கழகம் கூறி வருகிறது. இது தொடர்பில் மாநிலம் தழுவிய போராட்டங்கள் நடத்தப்படுகின்றன. ஆனால் இறுதி யுத்தம் நடைப்பெற்றக் காலத்தில் அண்ணாதிராவிட முன்னேற்றக் கழகம் எங்கு இருந்தது என்பதே தெரியாது என்றும், இறுதி யுத்தத்தில் என்னென்ன நிகழ்ந்தது என்பதை அந்த கட்சி அறிந்திருக்கவில்லை என்றும் சிதம்பரம் குறிப்பிட்டுள்ளார்."}