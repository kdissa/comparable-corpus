{"Header": "Update : மொஹமட் சுலைமான் படுகொலை – சந்தேகநபர்களை தடுத்து வைத்து விசாரிக்க அனுமதி...", "Time": "Friday, 02 September 2016 - 15:00", "Url": "http://www.hirunews.lk/tamil/142075/update-%E0%AE%AE%E0%AF%8A%E0%AE%B9%E0%AE%AE%E0%AE%9F%E0%AF%8D-%E0%AE%9A%E0%AF%81%E0%AE%B2%E0%AF%88%E0%AE%AE%E0%AE%BE%E0%AE%A9%E0%AF%8D-%E0%AE%AA%E0%AE%9F%E0%AF%81%E0%AE%95%E0%AF%8A%E0%AE%B2%E0%AF%88-%E0%AE%9A%E0%AE%A8%E0%AF%8D%E0%AE%A4%E0%AF%87%E0%AE%95%E0%AE%A8%E0%AE%AA%E0%AE%B0%E0%AF%8D%E0%AE%95%E0%AE%B3%E0%AF%88-%E0%AE%A4%E0%AE%9F%E0%AF%81%E0%AE%A4%E0%AF%8D%E0%AE%A4%E0%AF%81-%E0%AE%B5%E0%AF%88%E0%AE%A4%E0%AF%8D%E0%AE%A4%E0%AF%81-%E0%AE%B5%E0%AE%BF%E0%AE%9A%E0%AE%BE%E0%AE%B0%E0%AE%BF%E0%AE%95%E0%AF%8D%E0%AE%95-%E0%AE%85%E0%AE%A9%E0%AF%81%E0%AE%AE%E0%AE%A4%E0%AE%BF", "Content": "கப்பம்பெற்று கொள்வதற்காகவே பம்பலப்பிட்டி வர்த்தகர் மொஹமட் சுலைமான் கடத்தப்பட்டதாக பிரதி காவற்துறை அதிபர் அஜித் ரோஹன தெரிவித்துள்ளார். கொழும்பில் இன்று இடம்பெற்ற ஊடக சந்திப்பின் போது அவர் இதனை தெரிவித்தார். மொஹமட் சுலைமான் கொலை தொடர்பில் 8 பேர் கைதுசெய்யப்பட்டுள்ள நிலையில், அதில் 7 பேரை 48 மணித்தியாலங்கள் தடுத்து வைத்து விசாரணை நடத்த நீதிமன்றம் அனுமதி வழங்கியுள்ளதாகவும் அவர் குறிப்பிட்டார். Update : Friday, September 2, 2016 16.18 ------------------------------------------------------ பம்பலபிட்டியவை சேர்ந்த வர்த்தகர் மொஹமட் சுலைமானின் கொலை தொடர்பில் அனைத்து சந்தேக நபர்களும் கைது செய்யப்பட்டுள்ளதாக கொழும்பு குற்றத்தடுப்பு பிரிவு தெரிவித்துள்ளது. இந்த கொலை தொடர்பில் இதுவரை கைது செய்யப்பட்டுள்ள சந்தேக நபர்களின் எண்ணிக்கை 8 ஆகும். நேற்றைய தினம் சம்பவம் தொடர்பாக பிரதான சந்தேக நபர் மற்றும் மேலும் ஒரு சந்தேக நபரும் கைது செய்யப்பட்டிருந்த நிலையில், இன்று மேலும் 6 சந்தேக நபர்கள் கைது செய்யப்பட்டுள்ளதாக தெரிவிக்கப்பட்டுள்ளது. குறித்த வர்த்தகரை கடத்த பயன்படுத்தப்பட்ட சிற்றூர்தி ஒன்றும் இன்றைய தினம் கொட்டாஞ்சேனை பிரதேசத்தில் இருந்து காவற்துறையால் கைப்பற்றப்பட்டுள்ளது. மேலும் வர்த்தகரை தாக்கியதற்கு பயன்படுத்தப்பட்டுள்ள ஆயுதம் மற்றும் அவருடைய கையடக்க தொலைபேசியும், காவற்துறை குற்றத்தடுப்பு தடுப்பு பிரிவின் ஊடாக கண்டுபிடிக்கப்பட்டுள்ளது. குற்றம் நடந்த போது சந்தேக நபர்கள் அணிந்திருந்த உடைகள் அனைத்தும் கண்டி பிரதேசத்தில் தீ வைத்து எரிக்கப்பட்டுள்ளதாக குறிப்பிடப்பட்டுள்ளது. ஆரம்பகட்ட விசாரணையின் போது, பிரதான சந்தேக நபர், வர்த்தகர் சுலைமானின் ஆடை விற்பனை நிலையத்தில் சேவை புரிந்து வந்த நபரொருவர் என தெரியவந்துள்ளது."}