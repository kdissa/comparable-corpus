{"Header": "மின்சாரம் தாக்கி 7 பேர் பலி: திருமணத்திற்கு சென்று திரும்பிய போது விபரீதம்", "Time": "Monday, 02 May 2016 - 17:04", "Url": "http://www.hirunews.lk/tamil/132247/%E0%AE%AE%E0%AE%BF%E0%AE%A9%E0%AF%8D%E0%AE%9A%E0%AE%BE%E0%AE%B0%E0%AE%AE%E0%AF%8D-%E0%AE%A4%E0%AE%BE%E0%AE%95%E0%AF%8D%E0%AE%95%E0%AE%BF-7-%E0%AE%AA%E0%AF%87%E0%AE%B0%E0%AF%8D-%E0%AE%AA%E0%AE%B2%E0%AE%BF-%E0%AE%A4%E0%AE%BF%E0%AE%B0%E0%AF%81%E0%AE%AE%E0%AE%A3%E0%AE%A4%E0%AF%8D%E0%AE%A4%E0%AE%BF%E0%AE%B1%E0%AF%8D%E0%AE%95%E0%AF%81-%E0%AE%9A%E0%AF%86%E0%AE%A9%E0%AF%8D%E0%AE%B1%E0%AF%81-%E0%AE%A4%E0%AE%BF%E0%AE%B0%E0%AF%81%E0%AE%AE%E0%AF%8D%E0%AE%AA%E0%AE%BF%E0%AE%AF-%E0%AE%AA%E0%AF%8B%E0%AE%A4%E0%AF%81-%E0%AE%B5%E0%AE%BF%E0%AE%AA%E0%AE%B0%E0%AF%80%E0%AE%A4%E0%AE%AE%E0%AF%8D", "Content": "இந்தியாவின் தெலுங்கானா மாநிலம், நிஜாமாபாத் மாவட்டத்தில் உள்ள ராம்சிங் தண்டா பகுதியை சேர்ந்த சிவராம் என்பவருக்கு நேற்று திருமணம் நடந்தது. திருமணம் முடிந்து அனைவரும் பாரவூர்தியொன்றில் வீட்டிற்கு திரும்பிக் கொண்டிருந்தனர். அப்போது இரவு 11 மணியளவில் சாலையோரத்தில் இருந்த உயர் அழுத்த கம்பியில் பாரவூர்தி மோதியது. இதனால் பாரவூர்தியில் மின்சாரம் பாய்ந்து, அதில் இருந்தவர்கள் கடும் மின்தாக்குதலுக்கு ஆளானார்கள். இந்த விபத்தில் மணமகனின் தந்தை நந்தி ராம் உள்ளிட்ட 7 பேர் மின்சாரம் தாக்கி சம்பவ இடத்திலேயே உயிரிழந்தனர். மேலும் 15 பேர் காயமடைந்துள்ளனர். காயமடைந்தவர்களில் இருவரது நிலை கவலைக் கிடமாக உள்ளது. அவர்கள் ஐதராபாத்தில் உள்ள தனியார் மருத்துவமனைக்கு கொண்டு செல்லப்பட்டுள்ளனர். மற்றவர்கள் நாராயண்கெத் பகுதியில் உள்ள அரசு மருத்துவமனையில் அனுமதிக்கப்பட்டுள்ளனர். விபத்து தொடர்பாக காவற்துறையினர் வழக்குப் பதிவு செய்து விசாரணை மேற்கொண்டு வருகின்றனர். விபத்துக்குள்ளான பாரவூர்தியில் சுமார் 70 பேர் பயணம் செய்ததாக கூறப்படுகிறது."}