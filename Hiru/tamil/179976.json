{"Header": "வங்குரோத்தடைந்த அரசியல் செயற்பாட்டில் ஶ்ரீலங்கா பொதுஜன முன்னணி", "Time": "Tuesday, 02 January 2018 - 19:17", "Url": "http://www.hirunews.lk/tamil/179976/%E0%AE%B5%E0%AE%99%E0%AF%8D%E0%AE%95%E0%AF%81%E0%AE%B0%E0%AF%8B%E0%AE%A4%E0%AF%8D%E0%AE%A4%E0%AE%9F%E0%AF%88%E0%AE%A8%E0%AF%8D%E0%AE%A4-%E0%AE%85%E0%AE%B0%E0%AE%9A%E0%AE%BF%E0%AE%AF%E0%AE%B2%E0%AF%8D-%E0%AE%9A%E0%AF%86%E0%AE%AF%E0%AE%B1%E0%AF%8D%E0%AE%AA%E0%AE%BE%E0%AE%9F%E0%AF%8D%E0%AE%9F%E0%AE%BF%E0%AE%B2%E0%AF%8D-%E0%AE%B6%E0%AF%8D%E0%AE%B0%E0%AF%80%E0%AE%B2%E0%AE%99%E0%AF%8D%E0%AE%95%E0%AE%BE-%E0%AE%AA%E0%AF%8A%E0%AE%A4%E0%AF%81%E0%AE%9C%E0%AE%A9-%E0%AE%AE%E0%AF%81%E0%AE%A9%E0%AF%8D%E0%AE%A9%E0%AE%A3%E0%AE%BF", "Content": "ஸ்ரீ லங்கா பொதுஜன முன்னணியின் தேர்தல் பிரசாரத்துக்காக முன்னாள் ஜனாதிபதி மஹிந்த ராஜபக்ஷவின் புகைப்படத்தை பயன்படுத்துவது வங்குரோத்தடைந்த அரசியலின் செயற்பாடு என ஸ்ரீ லங்கா சுதந்திரக் கட்சி தெரிவித்துள்ளது. ஸ்ரீ லங்கா சுதந்திரக் கட்சியினால் கொழும்பில் இன்று ஏற்பாடு செய்யப்பட்டிருந்த ஊடக சந்திப்பில் அமைச்சர் தயாசிறி ஜயசேகர இதனைத் தெரிவித்துள்ளார். ஸ்ரீ லங்கா பொதுஜன முன்னணியின் தலைவர் முன்னாள் அமைச்சரான பேராசிரியர் ஜீ.எல்.பீரிஸ் ஆவார். ஆனால், அவரின் புகைப்படமின்றி பிரசாரங்கள் முன்னெடுக்கப்படுகின்றன. இலங்கை வரலாற்றில் கட்சித் தலைவரின் புகைப்படத்தை அந்தக் கட்சியை சேர்ந்த எவரும் பயன்படுத்த விரும்பவில்லை. அந்தளவுக்கு விரும்பமற்ற தலைவராக ஜீ.எல்.பீரிஸ் ஆகியுள்ளமை குறித்து தாம் கவலையடைவதாக அமைச்சர் தயாசிறி ஜயசேகர குறிப்பிட்டுள்ளார். இதேவேளை, தேர்தல் பிரசாரத்துக்காக முன்னாள் ஜனாதிபதி மஹிந்த ராஜபக்ஷவின் புகைப்படத்தை பயன்படுத்துவதை வங்குரோத்தடைந்த அரசியலாக தாம் பார்ப்பதாக அவர் கூறியுள்ளார். எனவே, அவர்களின் கட்சித் தலைவரான பொதுஜன முன்னணியின் தலைவரான ஜீ.எல்.பீரிஸின் புகைப்படத்தை பிரசாரத்துக்காக பயன்படுத்துமாறு தாம் கூறுவதாக அமைச்சு தயாசிறி ஜயசேகர தெரிவித்துள்ளார். இதேவேளை, தேர்தல் பிரசார நடவடிக்கைகளுக்கு அரசியல் கட்சி மற்றும் சுயாதீனக் குழுக்கள் தமது உருவப்படத்தை பயன்படுத்துவதற்கு எந்த தடையும் இல்லை என்று நாடாளுமன்ற உறுப்பினர் மஹிந்த ராஜபக்ஷ தெரிவித்துள்ளார். தேர்தல்கள் ஆணைக்குழுவின் தலைவர் மகிந்த தேசப்பிரியவிற்கு, அனுப்பியுள்ள கடிதம் ஒன்றில் இந்த விடயத்தை கூறியுள்ளார்."}