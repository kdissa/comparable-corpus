{"Header": "700 கோடி ரூபாய் பெறுமதியான மாணிக்கக்கல் கொள்ளை - மற்றுமொரு சந்தேகநபர் கைது", "Time": "Thursday, 02 May 2019 - 9:08", "Url": "http://www.hirunews.lk/tamil/215580/700-%E0%AE%95%E0%AF%8B%E0%AE%9F%E0%AE%BF-%E0%AE%B0%E0%AF%82%E0%AE%AA%E0%AE%BE%E0%AE%AF%E0%AF%8D-%E0%AE%AA%E0%AF%86%E0%AE%B1%E0%AF%81%E0%AE%AE%E0%AE%A4%E0%AE%BF%E0%AE%AF%E0%AE%BE%E0%AE%A9-%E0%AE%AE%E0%AE%BE%E0%AE%A3%E0%AE%BF%E0%AE%95%E0%AF%8D%E0%AE%95%E0%AE%95%E0%AF%8D%E0%AE%95%E0%AE%B2%E0%AF%8D-%E0%AE%95%E0%AF%8A%E0%AE%B3%E0%AF%8D%E0%AE%B3%E0%AF%88-%E0%AE%AE%E0%AE%B1%E0%AF%8D%E0%AE%B1%E0%AF%81%E0%AE%AE%E0%AF%8A%E0%AE%B0%E0%AF%81-%E0%AE%9A%E0%AE%A8%E0%AF%8D%E0%AE%A4%E0%AF%87%E0%AE%95%E0%AE%A8%E0%AE%AA%E0%AE%B0%E0%AF%8D-%E0%AE%95%E0%AF%88%E0%AE%A4%E0%AF%81", "Content": "மஹரகம - எருவ்வல பிரதேசத்தில் இடம்பெற்ற 700 கோடி ரூபாய் பெறுமதியான மாணிக்கக்கல் கொள்ளையுடன் தொடர்புடைய மற்றுமொரு சந்தேகநபர் கைது செய்யப்பட்டுள்ளார். மீபே பிரதேசத்தில் வைத்து ஒழுங்கமைக்கப்பட்ட குற்றத்தடுப்பு பிரிவினரால் குறித்த சந்தேகநபர் கைது செய்யப்பட்டுள்ளார். 28 வயதுடைய சந்தேகநபர் பாதுக்கை பிரதேசத்தை சேர்ந்தவர் என காவற்துறை தெரிவித்துள்ளது. ஒழுங்கமைக்கப்பட்ட குற்றத் தடுப்பு பிரிவினரால், சந்தேகத்துக்குரியவரிடம் மேற்கொள்ளப்பட்ட விசாரணைகளில், குறித்த இரத்தினக்கல்லை கொள்வனவு செய்வதற்கு சென்ற வெளிநாட்டவர், கடத்தப்பட்ட விடயத்தில் தொடர்புடையவர் எனக் கண்டறியப்பட்டுள்ளது. கடந்த வருடம் நவம்பர் மாதம் 5 ஆம் திகதி, பன்னிப்பிட்டி – எருவ்வல பகுதியில் காவல்துறையினர் சீருடையில் நடமாடிய சிலர் துப்பாக்கியை காண்பித்து, குறித்து இரத்தினக் கல்லை கொள்ளையிட்டுச் சென்றிருந்தனர். சம்பவத்துடன் தொடர்புடைய பிரதான சந்தேகத்துக்குரியவரான கெவமா என அறியப்படும் கெலும் இந்திக்க என்பவர் கிரிபத்கொடை பகுதியில் வைத்து காவல்துறையினரால் கைதுசெய்யப்பட்டு விளக்கமறியலில் வைக்கப்பட்டுள்ளார். கெவுமா என்பவர், பாதாள உலகக் குழுத் தலைவரான மாகந்துரே மதூஷுடன் தொடர்புடையவர் எனக் கருதப்படுவதுடன், மதூஷின் ஆலோசனையின் பேரில் இந்தக் கொள்ளைச் சம்பவம் இடம்பெற்றதாகவும் விசாரணைகளில் தெரியவந்துள்ளது."}