{"Header": "යුද නැව් දීමේ සැලැස්ම ගැන ඉන්දීය අධිකරණයක් ප්‍රශ්න කරයි.", "Time": "Wednesday, 02 October 2013 - 14:16", "Url": "http://www.hirunews.lk/sinhala/68471/%E0%B6%BA%E0%B7%94%E0%B6%AF-%E0%B6%B1%E0%B7%90%E0%B7%80%E0%B7%8A-%E0%B6%AF%E0%B7%93%E0%B6%B8%E0%B7%9A-%E0%B7%83%E0%B7%90%E0%B6%BD%E0%B7%90%E0%B7%83%E0%B7%8A%E0%B6%B8-%E0%B6%9C%E0%B7%90%E0%B6%B1-%E0%B6%89%E0%B6%B1%E0%B7%8A%E0%B6%AF%E0%B7%93%E0%B6%BA-%E0%B6%85%E0%B6%B0%E0%B7%92%E0%B6%9A%E0%B6%BB%E0%B6%AB%E0%B6%BA%E0%B6%9A%E0%B7%8A-%E0%B6%B4%E0%B7%8A%E2%80%8D%E0%B6%BB%E0%B7%81%E0%B7%8A%E0%B6%B1-%E0%B6%9A%E0%B6%BB%E0%B6%BA%E0%B7%92", "Content": "ශ්‍රී ලංකාවට යුද නැව් දෙකක් ලබාදීමට ඇති සැලැස්ම සම්බන්ධයෙන් මේ මස 08 වැනිදාට පෙර කරුණු දක්වන ලෙස ඉන්දීය අධිකරණයක් මධ්‍යම රජයට දැනුම් දී තිබෙනවා. මෙහිදී අධිකරණය ප්‍රශ්න 03 ක් මධ්‍යම රජය වෙත යොමුකර ඇති අතර, එයින් ඉදිරිපත් කෙරෙන එක් ප්‍රශ්නයක් වන්නේ මෙම යුද නැව් ශ්‍රී ලංකාවට ලබා දෙන්නේ කවර පදනමක සිට ද යන්නයි. එමෙන්ම මේවා ලබාදෙන දිනය පිළිබඳවද අධිකරණය ප්‍රශ්න කර තිබෙනවා. ඊට අමතරව ඉන්දු - ශ්‍රී ලංකා ධීවර ගැටළුවක් පවතින මොහොතක මෙලෙස යුද නැව් ලබාදෙන්නේ කෙසේද යන්න පිළිබඳවත් අධිකරණය ප්‍රශ්න කර ඇති බවයි ඉන්දීය වාර්තා සඳහන් කළේ. ශ්‍රී ලංකාවට ඉන්දීය යුද නැව් දෙකක් ලබාදීමට විරෝධය පළකරමින් එරට සිවිල් වැසියෙකු විසින් අධිකරණය හමුවේ පෙත්සමක් ගොනුකර තිබුණා. එය විභාගයට ගනිමිනුයි අධිකරණය මෙම නියෝගය කර ඇත්තේ."}