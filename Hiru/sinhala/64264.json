{"Header": "විපක්ෂ නායකවරයා ස්වාධීන පරීක්ෂණයක් ඉල්ලයි.", "Time": "Friday, 02 August 2013 - 12:47", "Url": "http://www.hirunews.lk/sinhala/64264/%E0%B7%80%E0%B7%92%E0%B6%B4%E0%B6%9A%E0%B7%8A%E0%B7%82-%E0%B6%B1%E0%B7%8F%E0%B6%BA%E0%B6%9A%E0%B7%80%E0%B6%BB%E0%B6%BA%E0%B7%8F-%E0%B7%83%E0%B7%8A%E0%B7%80%E0%B7%8F%E0%B6%B0%E0%B7%93%E0%B6%B1-%E0%B6%B4%E0%B6%BB%E0%B7%93%E0%B6%9A%E0%B7%8A%E0%B7%82%E0%B6%AB%E0%B6%BA%E0%B6%9A%E0%B7%8A-%E0%B6%89%E0%B6%BD%E0%B7%8A%E0%B6%BD%E0%B6%BA%E0%B7%92", "Content": "රතුපස්වල ජල ගැටළුවට විරෝධය පළ කරමින් ඊයේ (01) වැලිවේරිය නගර මධ්‍යයේ පැවති විරෝධතාව අතරතුර ඇතිවු නොසන්සුන්කාරී තත්ත්වය සම්බන්ධයෙන් ස්වාධීන පරීක්ෂණයක් පැවැත්විය යුතු බව විපක්ෂ නායක රනිල් වික්‍රමසිංහ ප්‍රකාශ කළා. අද (02* උදෑසන වැලිවේරිය ප්‍රදේශයට පැමිණි විපක්ෂ නායකවරයා එහිදී මාධ්‍ය වෙත අදහස් දක්වමිනුයි මේ බව කියා සිටියේ. විපක්ෂ නායක රනිල් වික්‍රමසිංහ සිද්ධිය ඇතිවු වැලිවේරිය ප්‍රදේශයේ නිරීක්ෂණ චාරිකාවක නිරත වුණා. එහිදී ඔහු සිද්ධියෙන් පීඩාවට පත් පුද්ගලයන්ගේ නිවාස කිහිපයකට මෙන්ම වැලිවේරියේ පොලිසියේ අත්අඩංගුවේ පසුවන පුද්ගලයන් හමුවීමටද ගොස් තිබෙනවා. එමෙන්ම, විපක්ෂ නායකවරයා අද උදෑසන රතුපස්වල - ගල්ඔලූව සම්බුද්ධ ජයන්ති විහාරස්ථානයටද පැමිණියා. ඒ, පසුගියදා අදාළ සිද්ධිය සම්බන්ධයෙන් මාරාන්තික උපවාසයක නිරත වූ එහි විහාරාධිපති පූජ්‍ය තෙරිපැහැ සිරිධම්ම හිමියන් බැහැ දැකීමටයි. එහිදී විපක්ෂ නායකවරයා සඳහන් කර සිටියේ ඊයේ ඇතිවු ගැටුම්කාරී තත්ත්වය පිළිබඳව ස්වාධීන පරීක්ෂණයක් පැවැත්විය යුතු බවයි. ගම්පහ මහේස්ත්‍රාත් හේෂාන්ත ද මෙල් අද පෙරවරුවේ නොසන්සුන්කාරී තත්ත්වය ඇතිවු වැලිවේරිය ප්‍රදේශය නිරීක්ෂණය කළා."}