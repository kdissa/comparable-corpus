{"Header": "හකීම්ට එරෙහිව පොලීසියට පැමිණිල්ලක්", "Time": "Saturday, 02 November 2019 - 19:13", "Url": "http://www.hirunews.lk/sinhala/227485/%E0%B7%84%E0%B6%9A%E0%B7%93%E0%B6%B8%E0%B7%8A%E0%B6%A7-%E0%B6%91%E0%B6%BB%E0%B7%99%E0%B7%84%E0%B7%92%E0%B7%80-%E0%B6%B4%E0%B7%9C%E0%B6%BD%E0%B7%93%E0%B7%83%E0%B7%92%E0%B6%BA%E0%B6%A7-%E0%B6%B4%E0%B7%90%E0%B6%B8%E0%B7%92%E0%B6%AB%E0%B7%92%E0%B6%BD%E0%B7%8A%E0%B6%BD%E0%B6%9A%E0%B7%8A", "Content": "ශ්‍රී ලංකා මුස්ලිම් කොංග්‍රසයේ නායක අමාත්‍ය රවුෆ් හකීම්ට එරෙහිව කාත්තන්කුඩි හිටපු නාගරික මන්ත්‍රී එම්.එස්.එම් ෂියාඩ් අද කාත්තන්කුඩි පොලීසියට පැමිණිල්ලක් ඉදිරිපත් කළා. ඒ අමාත්‍යවරයා සිදුකළ අසත්‍ය ප්‍රකාශයක් තුළින් තම ජීවිතයට තර්ජනයක් මතුව ඇති බව පවසමින්. 2015 වසරේ එම්.එස්.එම් ෂියාඩ් ශ්‍රී ලංකා මුස්ලිම් කොංග්‍රසය නියෝජනය කරමින් කාත්තන්කුඩි නගර සභාවේ මන්ත්‍රීවරයෙකු ලෙස කටයුතු කර තිබුණා. සහරාන් හෂීම්ගේ සොහොයුරු මොහොමඩ් රිල්වාන් හෂීම් රෝහල් ගත කර සිටින අවස්ථාවක ඔහුගේ සුවදුක් බැලීමට ගිය අවස්ථාවේ අමාත්‍ය රවුෆ් හකීම් සිටින ඡායාරූපයක් පසුගියදා මාධ්‍ය ඔස්සේ අනාවරණ කෙරුණු අතර, එම ඡායාරූපයේ කාත්තන්කුඩි නාගරික මන්ත්‍රී එම්.එස්.එම්. ෂියාඩ් ද සිටියා. කෙසේ වෙතත්, එම හමුව අහම්බෙන් සිදුවූවක් බවයි පසුගියදා පැවති මාධ්‍ය හමුවකදී රවුෆ් හකීම් සඳහන් කළේ. එම අවධියේ ඔහුගේ පක්ෂය කළ දැනුම්දීමක් අනුව, පාස්කු ඉරිදා ත්‍රස්ත ප්‍රහාරය සිදුකළ සහරාන් හෂීම්ගේ සොහොයුරා බැලීමට රෝහලට ගිය බවයි ඔහු අදාළ පැමිණිල්ල ඉදිරිපත් කිරීමෙන් අනතුරුව මාධ්‍ය වෙත අදහස් දක්වමින් සඳහන් කළේ."}