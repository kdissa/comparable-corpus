{"Header": "69 වන නිදහස් සමරු උළෙලේ පෙර පුහුණුවීම් සිදුවන අයුරු මෙන්න", "Time": "Thursday, 02 February 2017 - 10:39", "Url": "http://www.hirunews.lk/sinhala/153482/69-%E0%B7%80%E0%B6%B1-%E0%B6%B1%E0%B7%92%E0%B6%AF%E0%B7%84%E0%B7%83%E0%B7%8A-%E0%B7%83%E0%B6%B8%E0%B6%BB%E0%B7%94-%E0%B6%8B%E0%B7%85%E0%B7%99%E0%B6%BD%E0%B7%9A-%E0%B6%B4%E0%B7%99%E0%B6%BB-%E0%B6%B4%E0%B7%94%E0%B7%84%E0%B7%94%E0%B6%AB%E0%B7%94%E0%B7%80%E0%B7%93%E0%B6%B8%E0%B7%8A-%E0%B7%83%E0%B7%92%E0%B6%AF%E0%B7%94%E0%B7%80%E0%B6%B1-%E0%B6%85%E0%B6%BA%E0%B7%94%E0%B6%BB%E0%B7%94-%E0%B6%B8%E0%B7%99%E0%B6%B1%E0%B7%8A%E0%B6%B1", "Content": "69 වන නිදහස් සමරු උළෙලේ පෙර පුහුණුවීම් හේතුවෙන් කොළඹ - ගාලුමුවදොර අවට විශේෂ රථ වාහන සැලැස්මක් ක්‍රියාත්මක කර තිබෙනවා. අදාළ පෙර පුහුණුවීම් ඉදිරි දින දෙකේදී ද පැවැත්වීමට නියමිතයි. මෙවර නිදහස් උළෙලේ හමුදා ආචාර පෙළපාලිය සඳහා යුද හමුදා සාමාජිකයින් 4156 ක්, නාවික හමුදා සාමාජිකයන් 910 ක්, ගුවන් හමුදා සාමාජිකයින් 1125 ක් සහ පොලිසිය නියෝජනය කරමින් සාමාජිකයින් 927 දෙනෙකු සහභාගී වීමට නියමිතයි. ඊට අමතරව සිවිල් ආරක්ෂක බලකා භටයින් 664 දෙනෙකු සහ ජාතික ශිෂ්‍යභට බලකාය නියෝජනය කරමින් 100 දෙනෙකු මෙම ආචාර පෙළපාලියට එක්වනවා. පෙරහුරු හේතුවෙන් පෙරවරු 5.00 සිට දහවල් 12 දක්වා ගාලුපාරේ, ගාලුමුවදොර වට රවුම සිට පරණ පාර්ලිමේන්තු වට රවුම දක්වා කොටසත්, චෛත්‍ය පාරත්, වසා තැබෙනු ඇති. ඊට අමතරව කොල්ලුපිටිය මංසන්ධියෙන්, ශාන්ත මයිකල් වටරවුමෙන් හා රොටුන්ඩා වට රවුමෙන් ගාලුපාර දෙසට රථවාහන ඇතුළු වීම පෙරවරු 7.00 සිට දහවල් 12.00 දක්වා නතර කෙරෙන බව පොලිස් මූලස්ථානය නිවේදනය කරනවා. පොලිස් මූලස්ථානය දැනුම් දෙන්නේ ගාලු පාරට පිවිසෙන තවත් මාර්ග කිහිපයක් පෙරහුරු පැවැත්වෙන වේලාවන්හිදී වසා තැබෙන බැවින් විකල්ප මාර්ග භාවිත කරන ලෙසයි."}