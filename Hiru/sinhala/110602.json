{"Header": "ජනපතිගේ සහ අගමැතිගේ පොසොන් පොහෝ දින පණිවුඩ", "Time": "Tuesday, 02 June 2015 - 8:03", "Url": "http://www.hirunews.lk/sinhala/110602/%E0%B6%A2%E0%B6%B1%E0%B6%B4%E0%B6%AD%E0%B7%92%E0%B6%9C%E0%B7%9A-%E0%B7%83%E0%B7%84-%E0%B6%85%E0%B6%9C%E0%B6%B8%E0%B7%90%E0%B6%AD%E0%B7%92%E0%B6%9C%E0%B7%9A-%E0%B6%B4%E0%B7%9C%E0%B7%83%E0%B7%9C%E0%B6%B1%E0%B7%8A-%E0%B6%B4%E0%B7%9C%E0%B7%84%E0%B7%9D-%E0%B6%AF%E0%B7%92%E0%B6%B1-%E0%B6%B4%E0%B6%AB%E0%B7%92%E0%B7%80%E0%B7%94%E0%B6%A9", "Content": "පොසොන් පසලොස්වක පොහොය උදාව අප සැදැහැසිතින් පිළි ගන්නේ ශ්‍රී ලාංකීය ජාතියට බුදුදහමත්, එමගින් මහා සංස්කෘතික උරුමයක් හා අභිමානයක් දායාද කළ අනුබුදු මිහිදු මහරහතන් වහන්සේ පිළිබඳ අප්‍රමාණ ගෞරවය ද පෙරදැරිව බව ජනාධිපති මෛත්‍රීපාල සිරිසේන පවසනවා. පොසොන් පොහොය නිමිත්තෙන් නිවේදනයක් නිකුත් කරමින් ජනාධිපතිවරයා සදහන් කළේ සම්බුද්ධ පරිනිර්වාණයෙන් 230 වන වර්ෂයේදී ලක්දිවට වැඩම කළ මිහිදු රහතන් වහන්සේ සකල ලංකාවාසීන්ට පමණක් නොව සතා සීපාවාට, පරිසරයට, මහා ශාන්තියක් ගෙන දුන් බවයි. පෙරදිග බිහි වූ විශිෂ්ඨතම ආධ්‍යාත්මික දර්ශනය අප මව්බිමට උරුමයක් ලෙස තිළිණ වූ උත්තරීතර දිනය අප පොසොන් පොහෝ දින සමරන බව අග්‍රාමාත්‍ය රනිල් වික්‍රමසිංහ පවසනවා. පොසොන් පොහොය නිමිත්තෙන් පණිවුඩයක් නිකුත් කරමින් අග්‍රාමාත්‍යවරයා මේ බව සදහන් කළා. ධර්මාශෝක රජතුමන්ගේ ධර්ම දූත මෙහෙවරේ ප්‍රමුඛ කාර්යයක් ලෙස මිහිදු මහ රහතන් වහන්සේ ඇතුළු පිරිස බුදුදහම රැගෙන වැඩම කිරීම අප දේශයේ, සංස්කෘතියේ නව යුගයක් උදා වූ ඓතිහාසික අවස්ථාවක්. බුදුදහමේ ව්‍යාප්තිය සඳහා ලොව කිසිදු තැනක ආක්‍රමණයක් සිදුවී නොමැති බවයි අග්‍රාමාත්‍යවරයා සිය පොසොන් දින පණිවුඩයෙන් වැඩිදුරටත් සදහන් කළේ. එමගින් අන්‍යාගම්වලට, සංස්කෘතීන්වලට ගරු කරමින් සහජීවනයෙන් දිවි ගෙවීමට සුදුසු පරිසරයක් නිර්මාණය කරන ආගම් සහ දර්ශනයන් අතර බුදුදහම අද්විතීය වන බවයි අග්‍රාමාත්‍ය රනිල් වික්‍රමසිංහ සිය පොසොන් දින පණිවුඩයෙන් පෙන්වා දෙන්නේ."}