{"Header": "ජනපති පොළොන්නරුවේදී ආගමික වැඩසටහන් කිහිපයකට එක්වෙයි", "Time": "Saturday, 02 September 2017 - 15:06", "Url": "http://www.hirunews.lk/sinhala/169998/%E0%B6%A2%E0%B6%B1%E0%B6%B4%E0%B6%AD%E0%B7%92-%E0%B6%B4%E0%B7%9C%E0%B7%85%E0%B7%9C%E0%B6%B1%E0%B7%8A%E0%B6%B1%E0%B6%BB%E0%B7%94%E0%B7%80%E0%B7%9A%E0%B6%AF%E0%B7%93-%E0%B6%86%E0%B6%9C%E0%B6%B8%E0%B7%92%E0%B6%9A-%E0%B7%80%E0%B7%90%E0%B6%A9%E0%B7%83%E0%B6%A7%E0%B7%84%E0%B6%B1%E0%B7%8A-%E0%B6%9A%E0%B7%92%E0%B7%84%E0%B7%92%E0%B6%B4%E0%B6%BA%E0%B6%9A%E0%B6%A7-%E0%B6%91%E0%B6%9A%E0%B7%8A%E0%B7%80%E0%B7%99%E0%B6%BA%E0%B7%92", "Content": "පොළොන්නරුව - මනම්පිටිය - සිරිමෙත්පිවිසුම අභියස ඉදිකිරීමට නියමිත සමාධි බුද්ධ ප්‍රතිමා වහන්සේ ප්‍රතිෂ්ඨාපන කටයුතු ආරම්භ කිරීමේ පුණේ‍යා්ත්සවය ජනාධිපති මෛත්‍රීපාල සිරිසේනගේ ප්‍රධානත්වයෙන් අද සිදුකෙරුණා. පොළොන්නරුව බෞද්ධ සංගමය විසින් මෙය සංවිධාන කර තිබූ අතර, මහා සංඝරත්නය විසින් එහිදී සෙත් පිරිත් සජ්ජායනා කර ජනාධිපතිවරයා වෙත ආශිර්වාද පළ කළ බවයි ජනාධිපති මාධ්‍ය අංශය සදහන් කළේ. එමෙන්ම, ජනාධිපතිවරයා අද පෙරවරුවේ මනම්පිටිය - පරණගම - සිප්පි විනායගර් ගණදෙවි කෝවිලේ පැවති විශේෂ ආශිර්වාද පූජාවකට ද එක්ව තිබෙනවා. ගැබිණි මව්වරුන් වෙනුවෙන් පැවති දානමය වැඩසටහනකට වැලිකන්ද කෘෂිමූල ආර්ථික ම්‍යධ්‍යස්ථානයේදී එක්වූ ජනාධිපතිවරයා එහිදී ගැබිණි මව්වරුන්ට දානය පිලිගැන්වූ බවයි ජනාධිපති මාධ්‍ය අංශය සදහන් කළේ. ගැබිණි මව්වරුන් 450 කට අධික පිරිසක් ඊට එක්ව සිටි අතර ඔවුන් වෙනුවෙන් පෝෂණ මළු බෙදා දීම ද සිදුකෙරුණා. එහිදී ජනාධිපතිවරයා ඊට එක්ව සිටි ජනතාවගේ තොරතුරු විමසූ අතර ඔවුන් ඉදිරිපත් කළ ගැටලූ කිහිපයක් පිලිබදව ද අවධානය යොමුකළ බවයි ජනාධිපති මාධ්‍ය අංශය තවදුරටත් සදහන් කළේ. එමෙන්ම ජනාධිපති මෛත්‍රීපාල සිරිසේනගේ උපදෙස් පරිදි ක්‍රියාවට නංවන ලද මහවැලි සංචාරක බංගලා, අන්තර්ජාලය මගින් වෙන්කරගැනීමේ ඊ-සේවාවද අද ජනාධිපතිවරයාගේ ප්‍රධානත්වයෙන් දියත් කෙරුණා."}