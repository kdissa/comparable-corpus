{"Header": "හිටපු හමුදා ප්‍රධානීන් විපක්ෂ නායකට ලබාදුන් ආරක්ෂක වාර්තාවක් ජනපතිට", "Time": "Thursday, 02 May 2019 - 18:56", "Url": "http://www.hirunews.lk/sinhala/215621/%E0%B7%84%E0%B7%92%E0%B6%A7%E0%B6%B4%E0%B7%94-%E0%B7%84%E0%B6%B8%E0%B7%94%E0%B6%AF%E0%B7%8F-%E0%B6%B4%E0%B7%8A%E2%80%8D%E0%B6%BB%E0%B6%B0%E0%B7%8F%E0%B6%B1%E0%B7%93%E0%B6%B1%E0%B7%8A-%E0%B7%80%E0%B7%92%E0%B6%B4%E0%B6%9A%E0%B7%8A%E0%B7%82-%E0%B6%B1%E0%B7%8F%E0%B6%BA%E0%B6%9A%E0%B6%A7-%E0%B6%BD%E0%B6%B6%E0%B7%8F%E0%B6%AF%E0%B7%94%E0%B6%B1%E0%B7%8A-%E0%B6%86%E0%B6%BB%E0%B6%9A%E0%B7%8A%E0%B7%82%E0%B6%9A-%E0%B7%80%E0%B7%8F%E0%B6%BB%E0%B7%8A%E0%B6%AD%E0%B7%8F%E0%B7%80%E0%B6%9A%E0%B7%8A-%E0%B6%A2%E0%B6%B1%E0%B6%B4%E0%B6%AD%E0%B7%92%E0%B6%A7", "Content": "සිය අත්දැකීම් ප්‍රයෝජනයට ගනිමින් අන්තවාදය පරාජය කිරීම සදහා හිටපු ආරක්ෂක අංශ ප්‍රධානීන් විසින් සකස් කල වාර්තාව විපක්ෂ නායක මහින්ද රාජපක්ෂට භාරදීම අද සිදුකෙරුණා. ඒ, කොළඹ - විජේරාම මාවතේ පිහිටි විපක්ෂ නායක නිල නිවසේදීයි. විපක්ෂ නායකවරයා සහ හිටපු ආරක්ෂක අංශ ප්‍රධානීන් කිහිප දෙනෙකු අතර රටේ පවතින තත්ත්වය පිළිබද විශේෂ සාකච්ඡාවක් පසුගිය මස 28 වන ඉරිදා පැවත්වුණා. ඊට හිටපු ආරක්ෂක ලේකම් ගෝඨාභය රාජපක්ෂ, හිටපු ආරක්ෂක මාණ්ඩලික ප්‍රධානි ජෙනරාල් ජගත් ජයසූරිය, හිටපු නාවික හමුදාපතිවරුන් වන අද්මිරාල් වසන්ත කරන්නාගොඩ, අද්මිරාල් මොහාන් විජේවික්‍රම, අද්මිරාල් ජයන්ත කොළඹගේ, හිටපු යුද හමුදාපති ජෙනරාල් දයා රත්නායක, හිටපු ගුවන් හමුදාපති එයාර් චීෆ් මාර්ෂල් රොෂාන් ගුණතිලක, හිටපු පොලිස්පතිවරුන් වන මහින්ද බාලසූරිය, චන්ද්‍රා ප්‍රනාන්දු සහ හිටපු ආණ්ඩුකාර මේජර් ජෙනරාල් ජි.ඒ.චන්ද්‍රසිරි සහභාගි වුණා. එමෙන්ම, ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රීවරුන් පිරිසක් ද ඊට එක්ව සිටි අතර, එහිදී විපක්ෂ නායක මහින්ද රාජපක්ෂ, හිටපු ආරක්ෂක අංශ ප්‍රධානීන්ගේ ඉල්ලා සිටියේ අන්තවාදය පරාජය කිරිම සදහා වාර්තාවක් සකස් කර ලබා දෙන ලෙසයි. ඒ අනුව සකස් කල මෙම වාර්තාව පිළිබදව හිටපු ආරක්ෂක ප්‍රධානීන් විපක්ෂ නායකවරයා සමග මේ වනවිටත් සාකච්ඡා කරමින් සිටිනවා. පසුව මෙම වාර්තාව විපක්ෂ නායකවරයා විසින් ජනාධිපති මෛත්‍රීපාල සිරිසේන වෙත භාරදීමට නියමිතයි."}