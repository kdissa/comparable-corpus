{"Header": "නුවරඑළියේ මුදල් කොල්ලය ගැන පොලීසියේ සැකය වෙනස් මගකට", "Time": "Tuesday, 02 January 2018 - 18:59", "Url": "http://www.hirunews.lk/sinhala/179972/%E0%B6%B1%E0%B7%94%E0%B7%80%E0%B6%BB%E0%B6%91%E0%B7%85%E0%B7%92%E0%B6%BA%E0%B7%9A-%E0%B6%B8%E0%B7%94%E0%B6%AF%E0%B6%BD%E0%B7%8A-%E0%B6%9A%E0%B7%9C%E0%B6%BD%E0%B7%8A%E0%B6%BD%E0%B6%BA-%E0%B6%9C%E0%B7%90%E0%B6%B1-%E0%B6%B4%E0%B7%9C%E0%B6%BD%E0%B7%93%E0%B7%83%E0%B7%92%E0%B6%BA%E0%B7%9A-%E0%B7%83%E0%B7%90%E0%B6%9A%E0%B6%BA-%E0%B7%80%E0%B7%99%E0%B6%B1%E0%B7%83%E0%B7%8A-%E0%B6%B8%E0%B6%9C%E0%B6%9A%E0%B6%A7", "Content": "නුවරඑළිය නගරයේ දුම්වැටි ඒජන්සියකට අයත් රුපියල් එක්කෝටි හතලිස් පන්ලක්ෂයකට ආසන්න මුදලක් කොල්ලකෑමේ සිද්ධියට එම ඒජන්සියේ මුදල් අයකැමිවරයා සහ රියදුරා සම්බන්ධදැයි සෙවීම සඳහා පොලීසිය පරීක්ෂණ ආරම්භ කර තිබෙනවා. එම පරීක්ෂණ මෙහෙයවන උසස් පොලිස් නිලධාරියෙකු කියා සිටියේ ඔවුන් දෙදෙනා සම්බන්ධයෙන් පොලීසියට සැක මතුව ඇති බවයි. මුදල් රැගත් ලොරි රථය ප්‍රධාන මාර්ගය මගහැර අතුරු මාර්ගයක් ඔස්සේ ධාවනය කරමින් තිබියදී මෙම කොල්ලය සිදුකළේ ත්‍රිරෝද රථයකින් පැමිණි තුන්දෙනෙක්. නුවරඑළිය - පාර්ක් පෙදෙසේ පිහිටි පෞද්ගලික බැංකුවකට තැන්පත් කිරීම සදහා ලොරි රථයකින් අදාළ මුදල රැගෙන එමින් තිබියදී ත්‍රිරෝද රථයකින් පැමිණි පුද්ගලයින් දෙදෙනෙකු මෙම කොල්ලය සිදුකර ඇති බවයි පොලීසිය ප්‍රකාශ කළේ. ඔවුන් ලොරි රථය හරස් කර එහි රියදුරුගේ මුහුණට මිරිස් කුඩු ගසා මෙම කොල්ලය සිදුකර ඇති බවට තොරතුරු හෙළි වී තිබෙනවා. කොල්ල කන ලද මුදල් තිබු බෑගයේ මුදල්වලට අමතරව රුපියල් 3700000 ක් වටිනා චෙක්පතක් ද තිබී ඇතැයි සඳහන්. පසුව කොල්ලකෑ මුදල රැගෙන මොවුන් නුවරඑළිය නගරය දෙසට පලාගොස් තිබුනා."}