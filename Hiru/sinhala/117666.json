{"Header": "කාමාතුර ලෝකයෙන් ගැලවී ලෝක ළමා දිනයේ සංවේදී වූ අහිංසක දැරිය", "Time": "Friday, 02 October 2015 - 10:04", "Url": "http://www.hirunews.lk/sinhala/117666/%E0%B6%9A%E0%B7%8F%E0%B6%B8%E0%B7%8F%E0%B6%AD%E0%B7%94%E0%B6%BB-%E0%B6%BD%E0%B7%9D%E0%B6%9A%E0%B6%BA%E0%B7%99%E0%B6%B1%E0%B7%8A-%E0%B6%9C%E0%B7%90%E0%B6%BD%E0%B7%80%E0%B7%93-%E0%B6%BD%E0%B7%9D%E0%B6%9A-%E0%B7%85%E0%B6%B8%E0%B7%8F-%E0%B6%AF%E0%B7%92%E0%B6%B1%E0%B6%BA%E0%B7%9A-%E0%B7%83%E0%B6%82%E0%B7%80%E0%B7%9A%E0%B6%AF%E0%B7%93-%E0%B7%80%E0%B7%96-%E0%B6%85%E0%B7%84%E0%B7%92%E0%B6%82%E0%B7%83%E0%B6%9A-%E0%B6%AF%E0%B7%90%E0%B6%BB%E0%B7%92%E0%B6%BA", "Content": "එක්සත් ජාතීන්ගේ ළමා අයිතිවාසිකම් ප්‍රඥප්තියට අනුව වයස අවුරුදු 18 ට අඩු සෑම අයෙකුම ළමයෙක් ලෙස සැලකෙනවා. මෙරට ළමා ජනගහණය මුළු ජනගහණයෙන් සියයට 25.3 ක ප්‍රතිශතයක්. ළමා මිතුරු පරිසරයක් තැනීම තේමා කරගත්තත් වර්තමාන සමාජ වටපිටාව කොතරම් දුරට දරුවන් සදහා සුදුසු ද යන්න විවාදයට තුඩු දී ඇති කරුණක්. ජාතික ළමා ආරක්ෂක අධිකාරියේ සංඛ්‍යාලේඛනවලට අනුව මේ වසරේදී ළමා අපයෝජන සම්බන්ධයෙන් ලැබි ඇති පැමිණිලි ගණන 6499ක්. ඉන් පැමිණිලි 1383 ක්ම ළමා හිංසනය සම්බන්ධයෙන්. ළමා මිතුරු පරිසරයක් ඇති අප සමාජයෙන් බැටකෑමට ලක්වූ කුලියාපිටිය ප්‍රදේශයේ දරුවන් තිදෙනක් පිළිබඳ අපට දැනගන්නට ලැබුණා. දෙමව්පිය වියෝවෙන් තම නංගි සහ මල්ලි රැකබලාගත් පවුලේ ලොකු දරුවා හදිසියේ පරිවාසභාරට පත්වන්නේ, අපයෝජනයට ලක්වීමෙන්. මව්පිය වියෝවෙන් පසු තමන් රැක බලාගත් අක්කා ද අසරණවීමෙන් සිදුවන්නේ නංගි සහ මල්ලි අක්කාගෙන් වෙන්වී යාමයි. එම දරුවන් දෙදෙනා ප්‍රදේශයේ ළමා නිවාසයකට යොමුකෙරෙන්නේ මීට අවුරුදු පහකට පෙරයි. වසර පහකට පසු ඔවුනොවුන් හමුවූ පළමු අවස්ථාව මෙයයි. එලෙස අසරණ වූ දරුවන් අතරට තවත් දරුවන් රැසක් පසුගිය කාල වකවානුව තුළ එක්වනවා. කොටදෙනියාවේ දැරියගේ ඝාතනය, අක්මීමනදී දැරියක් ඝාතනය කිරීම, යාපනයේ පාසල් ශිෂ්‍යාවක දූෂණය කර ඝාතනය කිරීම,  කොස්ගොඩදී බිළිඳෙකු මුහුදට තල්ලු කිරීම මෙන්ම අතුරුගිරිය පාසල් සිසුවෙකු ඝාතනය කිරීම මෑත කාලයේ දරුවන් සම්බන්ධයෙන් වාර්තා වූ අවාසනාවන්ත සිද්ධීන් කිහිපයක්. මෙවැනි සිදුවීම් වළක්වා ගත හැක්කේ නීතිය ක්‍රියාත්මක කිරීමෙන් නොවේ ද?"}