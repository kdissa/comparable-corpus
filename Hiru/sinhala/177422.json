{"Header": "අතුරුදන්ව සිටි තවත් ධීවරයෙකුගේ සිරුරක් බලපිටිය වෙරළට ගොඩ ගසයි", "Time": "Saturday, 02 December 2017 - 10:27", "Url": "http://www.hirunews.lk/sinhala/177422/%E0%B6%85%E0%B6%AD%E0%B7%94%E0%B6%BB%E0%B7%94%E0%B6%AF%E0%B6%B1%E0%B7%8A%E0%B7%80-%E0%B7%83%E0%B7%92%E0%B6%A7%E0%B7%92-%E0%B6%AD%E0%B7%80%E0%B6%AD%E0%B7%8A-%E0%B6%B0%E0%B7%93%E0%B7%80%E0%B6%BB%E0%B6%BA%E0%B7%99%E0%B6%9A%E0%B7%94%E0%B6%9C%E0%B7%9A-%E0%B7%83%E0%B7%92%E0%B6%BB%E0%B7%94%E0%B6%BB%E0%B6%9A%E0%B7%8A-%E0%B6%B6%E0%B6%BD%E0%B6%B4%E0%B7%92%E0%B6%A7%E0%B7%92%E0%B6%BA-%E0%B7%80%E0%B7%99%E0%B6%BB%E0%B7%85%E0%B6%A7-%E0%B6%9C%E0%B7%9C%E0%B6%A9-%E0%B6%9C%E0%B7%83%E0%B6%BA%E0%B7%92", "Content": "අයහපත් කාලගුණ තත්ත්වය හේතුවෙන් අතුරුදන්ව සිටි තවත් ධීවරයෙකුගේ සිරුරක් බලපිටිය - වැල්ලවත්ත මුහුදු තීරයට ගොඩ ගසා තිබෙනවා. ප්‍රදේශවාසීන් විසින් ඔහුගේ සිරුර අද උදෑසන සොයා ගෙන ඇති බවයි අප වාර්තාකරු සදහන් කළේ. ඔහු දොඩම්දූව ප්‍රදේශයේ පදිංචි 65 හැවිරිදි පුද්ගලයෙක්. ඊයේ දිනයේදී ද අතුරුදන් වූ ධීවරයන් 04 දෙනෙකුගේ මළ සිරුරු වෙරළට ගොඩ ගසා තිබුණා. එමෙන්ම අයහපත් කාලකුණ තත්ත්වය හේතුවෙන් අම්බලන්ගොඩ මුහුදු තීරයේදී මුහුදේ ගසාගෙන ගිය යුක්රේන ජාතිකයාගේ සිරුර ද අද උදෑසන කොස්ගොඩ දූවේමෝදර වෙරළ තීරයට ගොඩ ගසා තිබූ බවයි පොලිස් මාධ්‍ය ප්‍රකාශක කාර්යාලය සඳහන් කළේ. මේ අතර, මතුගම සහ කනංකේ ප්‍රදේශවල මාර්ග ජලයෙන් යටවීම නිසා දක්ෂිණ අධිවේගී මාර්ගයේ වැලිපැන්න සහ කොක්මාදූව පිටවීමේ දොරටු තවමත් අවහිර වී පවතිනවා."}