{"Header": "Update: ලූණුවිල ඝාතන සම්බන්ධයෙන් අඛණ්ඩ පරීක්ෂණ.", "Time": "Friday, 02 January 2015 - 15:13", "Url": "http://www.hirunews.lk/sinhala/100485/update-%E0%B6%BD%E0%B7%96%E0%B6%AB%E0%B7%94%E0%B7%80%E0%B7%92%E0%B6%BD-%E0%B6%9D%E0%B7%8F%E0%B6%AD%E0%B6%B1-%E0%B7%83%E0%B6%B8%E0%B7%8A%E0%B6%B6%E0%B6%B1%E0%B7%8A%E0%B6%B0%E0%B6%BA%E0%B7%99%E0%B6%B1%E0%B7%8A-%E0%B6%85%E0%B6%9B%E0%B6%AB%E0%B7%8A%E0%B6%A9-%E0%B6%B4%E0%B6%BB%E0%B7%93%E0%B6%9A%E0%B7%8A%E0%B7%82%E0%B6%AB", "Content": "ලූණුවිල ප්‍රාදේශීය රෝහලේ දන්ත වෛද්‍යවරියක, ඇගේ සැමියා සහ දරු දෙදෙනා ඝාතනය කිරීමේ සිද්ධියට සම්බන්ධ සැකකරුවන් සම්බන්ධයෙන් තොරතුරු කිහිපයක් වාර්තා වී ඇති බව පොලීසිය ප්‍රකාශ කළා. මෙම ඝාතන සම්බන්ධයෙන් වන පශ්චාත් මරණ පරීක්ෂණ අද (02) හලාවත මහරෝහලේදී සිදුකෙරුණු අතර ඒවා සාපරාධී මනුෂ්‍ය ඝාතන බව එහිදී තහවුරු වී ඇතැයි පොලිස් මාධ්‍ය ප්‍රකාශක, ජ්‍යෙෂ්ඨ පොලිස් අධිකාරී අජිත් රෝහණ කියා සිටියා. මෙම මළ සිරුරු ඊයේ සොයා ගත්තේ වෛද්‍යවරිය පදිංචි නයිනමඩම ප්‍රදේශයේ නිවස ආසන්නයේ පොල්ලෙලි වළක තිබියදියි. ඔවුන්ට අයත් කොහු මෝලක් ද එම ස්ථානයේ තිබෙන අතර එහි මුරකරු අතුරුදන්ව ඇති බව ද වාර්තා වුණා. ඔහු සොයා අද පොල්ලෙලි වළ ද නාවික හමුදා කිමිදුම්කරුවන් පරීක්ෂා කර තිබෙනවා. කෙසේ වෙතත්, මුරකරු සම්බන්ධයෙන් තොරතුරක් මෙතෙක් වාර්තා වී නොමැති බවයි පොලිස් මාධ්‍ය ප්‍රකාශක, ජ්‍යෙෂ්ඨ පොලිස් අධිකාරී අජිත් රෝහණ ප්‍රකාශ කළේ. Update: Friday, 02 January 2015 - 07:32 PM ---------------------------------------------------- ලූණුවිල සිව් පුද්ගල ඝාතනයට සම්බන්ධ කිසිවෙකුත් මෙතෙක් අත්අඩංගුවට ගෙන නැහැ. ලූණුවිල ප්‍රාදේශීය රෝහලේ දන්ත වෛද්‍යවරියක, ඇගේ සැමියා සහ දරු දෙදෙනා ඝාතනය කිරීමේ සිද්ධිය සම්බන්ධයෙන් මෙතෙක් කිසිවෙකුත් අත්අඩංගුවට ගෙන නොමැති බව පොලීසිය ප්‍රකාශ කළා. මෙම ඝාතන සම්බන්ධයෙන් පශ්චාත් මරණ පරීක්ෂණ අද (02) හලාවත මහරෝහලේදී සිදුකෙරෙනවා. එහි වාර්තාව ලැබුණු පසු ඉදිරි පරීක්ෂණ පිළිබදව තීරණය කරන බවයි පොලිස් මාධ්‍ය ප්‍රකාශක කාර්යාලය සදහන් කළේ. මෙම මළ සිරුරු ඊයේ සොයා ගත්තේ ඔවුන් පදිංචි නයිනමඩම ප්‍රදේශයේ නිවස ආසන්නයේ පොල්ලෙලි වළක තිබියදියි. ඔවුන්ට අයත් කොහු මෝලක් ද එම ස්ථානයේ තිබෙන අතර එහි මුරකරු අතුරුදන්ව ඇති බව ද වාර්තා වුණා."}