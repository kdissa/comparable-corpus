{"Header": "Update: මිලියන 4 ක් ඡන්ද කාඞ් බෙදා අවසන් #GenElecSL", "Time": "Sunday, 02 August 2015 - 11:00", "Url": "http://www.hirunews.lk/sinhala/114199/update-%E0%B6%B8%E0%B7%92%E0%B6%BD%E0%B7%92%E0%B6%BA%E0%B6%B1-4-%E0%B6%9A%E0%B7%8A-%E0%B6%A1%E0%B6%B1%E0%B7%8A%E0%B6%AF-%E0%B6%9A%E0%B7%8F%E0%B6%9E%E0%B7%8A-%E0%B6%B6%E0%B7%99%E0%B6%AF%E0%B7%8F-%E0%B6%85%E0%B7%80%E0%B7%83%E0%B6%B1%E0%B7%8A-genelecsl", "Content": "අමතර දිනයක් ලෙස සළකා අද දිනයේත් නිල ඡන්ද දැන්වීම් පත්‍රිකා බෙදාහැරීමේ කටයුතු සිදුකරන බව තැපැල්පති රෝහණ අබේරත්න ප්‍රකාශ කළා. මේ වනවිට මිලියන 4 කට ආසන්න නිල ඡන්ද දැන්වීම් පත්‍රිකා බෙදා අවසන් කර ඇති අතර, ලබන 10 වනදා වනවිට එම කටයුතු අවසන් කරන බවයි තැපැල්පතිවරයා හිරු ප්‍රවෘත්ති අංශයට කියා සිටියේ. ලබන 10 වැනිදායින් පසුවත් කිසියම් ඡන්ද දායකයෙකුට නිල ඡන්ද දැන්වීම් පත්‍රිකාව නොලැබුණහොත් එය ළඟම පිහිටි තැපැල් කාර්යාලයෙන් අනන්‍යතාව තහවුරු කිරීමෙන් පසුව ලබාගත හැකි බවයි මැතිවරණ මහ ලේකම් කාර්යාලය සඳහන් කළේ. (ඡායාරූප - රංජිත් රාජපක්ෂ) මේ අතර 2015 මහ මැතිවරණයට අදාළව තැපැල් ඡන්ද විමසීම හෙට (03) ආරම්භ වනවා. හෙට දිනයේ තැපැල් ඡන්ද විමසීම සිදුකිරීමට නියමිතව ඇත්තේ පොලිස් නිලධාරීන්, කලාප කොට්ඨාශ අධ්‍යාපන කාර්යාල සහ ජාතික පාසල්වල ගුරුවරුන් ඇතුලූ කාර්ය මණ්ඩල සඳහායි. මේ මස 5 සහ 6 යන දෙදින තුළ සෙසු තැපැල් ඡන්ද විමසීම් සිදු කෙරෙන අතර, මැතිවරණ දෙපාර්තමේන්තුවේ සහ දිස්ත්‍රික් ලේකම් කාර්යාලවල නිලධාරීන් සඳහා තැපැල් ඡන්දය විමසීමට දින වෙන්කර ඇත්තේ මේ මස 8 වනදායි."}