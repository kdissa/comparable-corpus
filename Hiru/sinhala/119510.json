{"Header": "උපන් ගමන් කුණු බක්කියට දැමූ බිළිඳියගේ  දිවි බේරු බල්ලෙක්", "Time": "Monday, 02 November 2015 - 13:04", "Url": "http://www.hirunews.lk/sinhala/119510/%E0%B6%8B%E0%B6%B4%E0%B6%B1%E0%B7%8A-%E0%B6%9C%E0%B6%B8%E0%B6%B1%E0%B7%8A-%E0%B6%9A%E0%B7%94%E0%B6%AB%E0%B7%94-%E0%B6%B6%E0%B6%9A%E0%B7%8A%E0%B6%9A%E0%B7%92%E0%B6%BA%E0%B6%A7-%E0%B6%AF%E0%B7%90%E0%B6%B8%E0%B7%96-%E0%B6%B6%E0%B7%92%E0%B7%85%E0%B7%92%E0%B6%B3%E0%B7%92%E0%B6%BA%E0%B6%9C%E0%B7%9A-%E0%B6%AF%E0%B7%92%E0%B7%80%E0%B7%92-%E0%B6%B6%E0%B7%9A%E0%B6%BB%E0%B7%94-%E0%B6%B6%E0%B6%BD%E0%B7%8A%E0%B6%BD%E0%B7%99%E0%B6%9A%E0%B7%8A", "Content": "අතීතයේ පටන් අපේ ළඟම  සුරතලා වෙන්නේ සුනඛ  යාළුවා. හැබැයි මෙයා ළඟ 'බලු' වැඩ නැහැ. එහෙම වැඩ තියෙන්නේ කා ළඟ ද කියලා හොයා ගන්ට අමාරුත් නැහැ. ඒ කතාව එතැනින් නවත්වමු.. ඉපදුණු ගමන්, මේ බිළිඳිය මහමඟ දමාගොස් තිබෙනවා. ඒ මව එහෙම කළාට මේ 'බලු මව' ට  දරු සෙනහස ඉහවහා ගිහින්.  බිළිඳා සිටි තැනින් අරගෙන මේ එන්නේ කව්රුන් හෝ 'මිනිස් සතෙක්' හොයාගෙන. බිළිඳා  ඕමානයේ වීදියක කසල බඳුනක සිටි බවටයි ආරංචිය. කසළ බඳුනේ සිටි පෙකණි වැල සහිත අලූත උපන් බිළිඳා එතනින් ඉවත් කිරීමට මේ  සුනඛ ' මිනිසා' කටයුතු කරළා. ඒ විතරක් නෙවෙයි , කිරි සප්පයා ඉතා පරෙස්සමට කටින් අරගෙන ඇවිත් ආසන්නයේ නිවසක දොර ඉදිරිපිට  බිම තබා මහ හඬින් බුරන්නට පටන්ගෙන... එම නිවැසියන් එළියට ඇවිත් විපරම් කර තිබෙනවා. දරු පැටියා වඩා ගන්නාතුරු මේ  සුනඛ ආරක්ෂකයා බුරන එක නවත්වලා නැහැ. මෙය  සංවේදී අවස්ථාවක්. සුනඛයා තම රාජකාරිය අවසන් කර නැහැ. දරුවා නිවැසියෙක් අතට ගත්  පසු සුනඛයා තම ඊළඟ පණිවුඩය ලබා දී තිබෙනවා. ඒ  නිවස ආසන්නයේ ඇති රෝහල දෙසටත් - යළි නිවස දෙසටත් නොනවත්වා ගමන්කරමින්. නිවැසියන් විසින් දරුවා රෝහල් ගත කිරීමට පියවර අරන්. දරුවාට සිහින් තුවාල පමණක් සිදුව තිබූ බව  වෛද්‍යවරුන් ප්‍රකාශ කර තිබෙනවා. දරුවා බේරාගැනීමේ  දැවැන්ත ක්‍රියාන්විතයක නිරතව සිටි  සුනඛ මිනිසාගේ සංවේදී කතාව ලොව පුරා සීග්‍රයෙන් පැතිරෙමින් යයි."}