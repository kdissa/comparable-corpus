{"Header": "අතුරුදන් වූ මොරගහකන්ද ඉංජිනේරුවරයා නිරුපද්‍රිතයි.", "Time": "Monday, 02 September 2013 - 8:35", "Url": "http://www.hirunews.lk/sinhala/66325/%E0%B6%85%E0%B6%AD%E0%B7%94%E0%B6%BB%E0%B7%94%E0%B6%AF%E0%B6%B1%E0%B7%8A-%E0%B7%80%E0%B7%96-%E0%B6%B8%E0%B7%9C%E0%B6%BB%E0%B6%9C%E0%B7%84%E0%B6%9A%E0%B6%B1%E0%B7%8A%E0%B6%AF-%E0%B6%89%E0%B6%82%E0%B6%A2%E0%B7%92%E0%B6%B1%E0%B7%9A%E0%B6%BB%E0%B7%94%E0%B7%80%E0%B6%BB%E0%B6%BA%E0%B7%8F-%E0%B6%B1%E0%B7%92%E0%B6%BB%E0%B7%94%E0%B6%B4%E0%B6%AF%E0%B7%8A%E2%80%8D%E0%B6%BB%E0%B7%92%E0%B6%AD%E0%B6%BA%E0%B7%92", "Content": "මොරගහකන්ද ජලාශ ව්‍යාපෘතියේ සේවය කරන ඉංජිනේරුවරයෙකු පදවාගෙන ගිය ජීප් රථය පෙරළීමෙන් අනතුරුව අතුරුදන්වූ බවට සැක කළ එම ඉංජිනේරුවරයා නිරුපද්‍රිතව සිටින බවට පොලීසිය පවසනවා. නාවුල පොලීසිය සඳහන් කළේ මෙම ඉංජිනේරුවරයා ජීප් රථය පෙරළීමෙන් අනතුරුව සිය ව්‍යාපෘති කාර්යාලයේ සැඟව සිටි බවට එහි ප්‍රධාන ඉංජිනේරුවරයා තමන් වෙත දැනුම් දුන් බවයි. ඒ අනුව එම නිලධාරියාගෙන් ප්‍රකාශයක් සටහන් කර ගැනීම සඳහා පොලීසියට කැඳවා ඇති බවද නාවුල පොලීසියේ ප්‍රකාශකයෙකු වැඩිදුරටත් කියා සිටියා. ඊයේ පස්වරුවේ මොරගහකන්ද ව්‍යාපෘතිය ආසන්නයේ ඇති ප්‍රපාතයකට එම ව්‍යාපෘතියට අයත් ජීප් රථයක් පෙරළී ගොස් තිබුණා. කෙසේ වෙතත් සිද්ධිය සම්බන්ධයෙන් නිවැරදි තොරතුරු නිශ්චිතව අනාවරණය වී නොමැති බවද පොලීසිය සඳහන් කළා."}