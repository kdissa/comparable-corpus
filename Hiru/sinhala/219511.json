{"Header": "සෝෆා ගැන ඒකාබද්ධය, ඇමරිකානු තානාපති කාර්යාලයෙන් කරුණු විමසයි", "Time": "Tuesday, 02 July 2019 - 13:13", "Url": "http://www.hirunews.lk/sinhala/219511/%E0%B7%83%E0%B7%9D%E0%B7%86%E0%B7%8F-%E0%B6%9C%E0%B7%90%E0%B6%B1-%E0%B6%92%E0%B6%9A%E0%B7%8F%E0%B6%B6%E0%B6%AF%E0%B7%8A%E0%B6%B0%E0%B6%BA-%E0%B6%87%E0%B6%B8%E0%B6%BB%E0%B7%92%E0%B6%9A%E0%B7%8F%E0%B6%B1%E0%B7%94-%E0%B6%AD%E0%B7%8F%E0%B6%B1%E0%B7%8F%E0%B6%B4%E0%B6%AD%E0%B7%92-%E0%B6%9A%E0%B7%8F%E0%B6%BB%E0%B7%8A%E0%B6%BA%E0%B7%8F%E0%B6%BD%E0%B6%BA%E0%B7%99%E0%B6%B1%E0%B7%8A-%E0%B6%9A%E0%B6%BB%E0%B7%94%E0%B6%AB%E0%B7%94-%E0%B7%80%E0%B7%92%E0%B6%B8%E0%B7%83%E0%B6%BA%E0%B7%92", "Content": "යෝජිත සෝෆා ගිවිසුම තුළින් ඇමරිකානු හමුදාවලට මෙරට නිදහසේ ක්‍රියා කිරීමට අවස්ථාව සලසා ඇති බවට ඒකාබද්ධ විපක්ෂය චෝදනා නගනවා. එහි ආර්ථික පර්යේෂණ ඒකකය කොළඹ අද පෙරවරුවේ කැදවා තිබූ මාධ්‍ය හමුවකට එක්වෙමින් පාර්ලිමේන්තු මන්ත්‍රී බන්දුල ගුණවර්ධන මෙම අදහස් පළ කළා. කෙසේ නමුත්, මෙරට තුළ ඇමරිකානු යුද හමුදා කදවුරක් ස්ථාපිත කිරීමට කිසිදු සැලැස්මක් හෝ අභිලාශයක් නොමැති බවයි ශ්‍රී ලංකාවේ ඇමරිකානු තානාපති කාර්යාලය ප්‍රකාශ කළේ. ඇමරිකානු තානාපති අලයිනා ටෙප්ලිට්ස් ට්විටර් පණිවුඩයක් නිකුත් කරමින් කියා සිටියේ එලෙස දැනට දෙරට අතර සාකච්ඡා සිදුකරමින් පවතින්නේ සහයෝගීතා පහසුකම් පිළිබද පමණක් බවයි. එමෙන්ම, එළඹෙන ඕනෑම ගිවිසුමක් ශ්‍රී ලංකාවේ ස්වෛරීභාවයට මුළුමනින්ම ගරුත්වය දක්වමින් සිදුවනු ඇති බවත්, ඇමරිකානු තානාපතිනිය අවධාරණය කළා."}