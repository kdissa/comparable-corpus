{"Header": "කිරුළපන ගිය පිරිස ගැන විශේෂ තීරණයක්", "Time": "Monday, 02 May 2016 - 12:45", "Url": "http://www.hirunews.lk/sinhala/132224/%E0%B6%9A%E0%B7%92%E0%B6%BB%E0%B7%94%E0%B7%85%E0%B6%B4%E0%B6%B1-%E0%B6%9C%E0%B7%92%E0%B6%BA-%E0%B6%B4%E0%B7%92%E0%B6%BB%E0%B7%92%E0%B7%83-%E0%B6%9C%E0%B7%90%E0%B6%B1-%E0%B7%80%E0%B7%92%E0%B7%81%E0%B7%9A%E0%B7%82-%E0%B6%AD%E0%B7%93%E0%B6%BB%E0%B6%AB%E0%B6%BA%E0%B6%9A%E0%B7%8A", "Content": "ශ්‍රී ලංකා නිදහස් පක්ෂයේ හදිසි මධ්‍යම කාරක සභා රැස්වීමක් ඉදිරි දින කිහිපය තුළ කැඳවීමට නියමිත බව  පක්ෂ මහ ලේකම් අමාත්‍ය දුමින්ද දිසානායක පවසනවා. කිරුලපන පැවති ඒකාබද්ධ විපක්ෂයේ මැයි රැළියට සහභාගිවූ නිදහස් පක්ෂ සාමාජිකයන් සම්බන්ධයෙන් එහිදී තීරණයක් ගනු ඇති බවයි ඔහු කියා සිටියේ. ඒකාබද්ධ විපක්ෂයේ මැයි රැළියට හිටපු ජනාධිපති මහින්ද රාජපක්ෂ ඇතුලූ නිදහස් පක්ෂ මන්ත්‍රීවරුන් 40 කට වැඩි පිරිසක් එක්වුණා. ඩලස් අලහප්පෙරුම, මහින්ද යාපා අබේවර්ධන, මහින්දානන්ද අලූත්ගමගේ, සී.බී. රත්නායක, බන්දුල ගුණවර්ධන, කුමාර වෙල්ගම, පවිත්‍රා වන්නිආරච්චි, කෙහෙළිය රඹුක්වැල්ල, විදුර වික්‍රමනායක සහ ප්‍රසන්න රණතුංග මෙලෙස කිරුළපන රැළියට එක්ව සිටි නිදහස් පක්ෂ මන්ත්‍රීවරුන් කිහිපදෙනෙක්. කෙසේ වෙතත් හිරු ප්‍රවෘත්ති අංශය කළ විමසීමකදී නිදහස් පක්ෂ මහ ලේකම් අමාත්‍ය දුමින්ද දිසානායක සඳහන් කළේ ඊට සහභාගිවූ මන්ත්‍රීවරුන් පිළිබඳ මේ වනවිට තොරතුරු රැස් කරමින් සිටින බවයි."}