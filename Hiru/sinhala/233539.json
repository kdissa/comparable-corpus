{"Header": "වුහාන් හි සිට පැමිණි ශ්‍රී ලාංකිකයින් දිනකට දෙවරක් වෛද්‍ය පරීක්ෂාවන්ට", "Time": "Sunday, 02 February 2020 - 8:02", "Url": "http://www.hirunews.lk/sinhala/233539/%E0%B7%80%E0%B7%94%E0%B7%84%E0%B7%8F%E0%B6%B1%E0%B7%8A-%E0%B7%84%E0%B7%92-%E0%B7%83%E0%B7%92%E0%B6%A7-%E0%B6%B4%E0%B7%90%E0%B6%B8%E0%B7%92%E0%B6%AB%E0%B7%92-%E0%B7%81%E0%B7%8A%E2%80%8D%E0%B6%BB%E0%B7%93-%E0%B6%BD%E0%B7%8F%E0%B6%82%E0%B6%9A%E0%B7%92%E0%B6%9A%E0%B6%BA%E0%B7%92%E0%B6%B1%E0%B7%8A-%E0%B6%AF%E0%B7%92%E0%B6%B1%E0%B6%9A%E0%B6%A7-%E0%B6%AF%E0%B7%99%E0%B7%80%E0%B6%BB%E0%B6%9A%E0%B7%8A-%E0%B7%80%E0%B7%9B%E0%B6%AF%E0%B7%8A%E2%80%8D%E0%B6%BA-%E0%B6%B4%E0%B6%BB%E0%B7%93%E0%B6%9A%E0%B7%8A%E0%B7%82%E0%B7%8F%E0%B7%80%E0%B6%B1%E0%B7%8A%E0%B6%A7", "Content": "නව කොරෝනා වෛරසය පැතිර යන චීනයේ වූහාන් නගරයේ සිට දිවයිනට ගෙන්වා ගත් ශ්‍රී ලාංකිකයන් 33 දෙනා දෛනිකව දෙවරක් වෛද්‍ය පරීක්ෂාවන්ට ලක් කිරීමට සැළසුම් කර තිබෙනවා. එහිදී ඔවුනට කොරෝනා රෝග ලක්ෂණ වැළඳී ඇත්ද යන්න සම්බන්ධයෙන් අවධානය යොමු කෙරෙන බවයි සෞඛ්‍ය අමාත්‍යාංශයේ උසස් නිලධාරියෙකු සඳහන් කළේ. ඊයේ දිවයිනට පැමිණි එම පිරිස මේ වනවිට දියතලාව යුද හමුදා මූලික රෝහලේ ස්ථාපිත විශේෂ නිරෝධායන මධ්‍යස්ථානයේ රඳවා සිටිනවා. අවශ්‍යතාවක් ඇතිවුවහොත් යුද හමුදාවේ වෛද්‍ය නිලධාරීන්ට අමතරව තම අමාත්‍යාංශයේ වෛද්‍යවරුන්ද ඒ සඳහා යොමු කිරීමට පියවර ගන්නා බවයි සෞඛ්‍ය අමාත්‍යාශයේ එම උසස් නිලධාරියා වැඩිදුරටත් සඳහන් කළේ. මූලික පරීක්ෂණවලට අනුව ඔවුන්ගේ සෞඛ්‍ය තත්ත්වය යහපත් බවයි ඒ සම්බන්ධයෙන් සිදුකළ විමසීමකදී හමුදාවේ උසස් නිලධාරියෙකු සඳහන් කළේ. මෙම ශ්‍රී ලාංකිකයින් 33 දෙනා අතරට, කුඩා ළමයින් සිව් දෙනෙකු සහ කාන්තාවන් 16 දෙනෙකු ඇතුළත්."}