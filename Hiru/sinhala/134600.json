{"Header": "මාස හතරකට පසු ඇඹිලිපිටිය හිටපු ASPට  ඇප", "Time": "Thursday, 02 June 2016 - 11:37", "Url": "http://www.hirunews.lk/sinhala/134600/%E0%B6%B8%E0%B7%8F%E0%B7%83-%E0%B7%84%E0%B6%AD%E0%B6%BB%E0%B6%9A%E0%B6%A7-%E0%B6%B4%E0%B7%83%E0%B7%94-%E0%B6%87%E0%B6%B9%E0%B7%92%E0%B6%BD%E0%B7%92%E0%B6%B4%E0%B7%92%E0%B6%A7%E0%B7%92%E0%B6%BA-%E0%B7%84%E0%B7%92%E0%B6%A7%E0%B6%B4%E0%B7%94-asp%E0%B6%A7-%E0%B6%87%E0%B6%B4", "Content": "ඇඹිලිපිටියේ පැවැති සාදයක් අතරතුර දී සුමිත් ප්‍රසන්න තරුණයා මියයාමේ සිද්ධිය සම්බන්ධයෙන් අත්අඩංගුවට ගෙන රක්ෂිත බන්ධනාගාර ගතකර සිටි ඇඹිලිපිටිය හිටපු සහකාර පොලිස් අධිකාරී DW  චමින්ද ධර්මරත්න ඇපමත මුදා හැර තිබෙනවා. මාස 04කට ආසන්න කාලයක් රක්ෂිත බන්ධනාගාර ගතකර සිටි හිටපු සහකාර පොලිස් අධිකාරිවරයා රුපියල් 20000ක මුදල් ඇපයක් සහ රුපියල් ලක්ෂ 05 බැගින් වූ ශරීර ඇපයක් මතයි මෙලෙස මුදා හැර ඇත්තේ. හිටපු පොලිස් අධිකාරීවරයාට ඇප ලබාදෙන ලෙස ඉල්ලා ඇඹිලිපිටිය මහාධිකරණය හමුවේ ඇප අයදුම්පතක් ගොනු කර තිබූ අතර එහි තීන්දුව අද ප්‍රකාශයට පත් කරන බවයි මහාධිකරණ විනිසුරු කුමාරි අබේරත්න මීට පෙර ප්‍රකාශ කර තිබුණේ. ඒ අනුව තීන්දුව ලබාදෙමින් විනිසුරුවරයා මොහුට විදෙස් ගමන් තහනමක් ද පනවනු ලැබුවා. එමෙන්ම ඇඹිලිපිටිය සාදයක් අතරතුර තරුණයෙකු මියයාමේ සිද්ධියට අදාලව ඇඹිලිපිටිය මහේස්ත්‍රාත් අධිකරණයේ විභාග වන නඩුව පැවැත්වෙන සෑම දිනකම අධිකරණය හමුවේ පෙනී සිටිය යුතු බවටයි විනිසුරුවරිය නියෝග කළේ. ඇඹිලිපිටිය මහඇල ප්‍රදේශයේ පැවති සාදයක් අතරතුර පොලිසිය සමග ඇති වූ ගැටුමකින් පසුව සුමිත් ප්‍රසන්න නමැති තරුණයා මියගියේ පසුගිය ජනවාරි 7 වනදායි."}