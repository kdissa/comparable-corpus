{"Header": "අපේක්ෂකයින්ගේ කූඨ උපක්‍රම වලට නොරැවටෙන්න", "Time": "Friday, 02 February 2018 - 12:58", "Url": "http://www.hirunews.lk/sinhala/182695/%E0%B6%85%E0%B6%B4%E0%B7%9A%E0%B6%9A%E0%B7%8A%E0%B7%82%E0%B6%9A%E0%B6%BA%E0%B7%92%E0%B6%B1%E0%B7%8A%E0%B6%9C%E0%B7%9A-%E0%B6%9A%E0%B7%96%E0%B6%A8-%E0%B6%8B%E0%B6%B4%E0%B6%9A%E0%B7%8A%E2%80%8D%E0%B6%BB%E0%B6%B8-%E0%B7%80%E0%B6%BD%E0%B6%A7-%E0%B6%B1%E0%B7%9C%E0%B6%BB%E0%B7%90%E0%B7%80%E0%B6%A7%E0%B7%99%E0%B6%B1%E0%B7%8A%E0%B6%B1", "Content": "පෙර පැවති මැතිවරණවලදී මෙන් නොව මෙවර පළාත් පාලන මැතිවරණයේදී ඇතැම් අපේක්ෂකයින් ඡන්දය ලබාගැනීම සඳහා කූට උපක්‍රම භාවිත කරමින් සිටින බව මැතිවරණ කොමිසන් සභාව පවසනවා. එම නිසා එවැනි උපක්‍රමවලට නොරැවටෙන ලෙසයි එහි සභාපති මහින්ද දේශප්‍රිය ඡන්දදායකයින්ට දැනුම් දෙන්නේ. ඡන්දදායකයින් විදේශගත කරවීමට ඇතැම් අපේක්ෂකයින් මුදල් ලබාදීමේ සිද්ධීන් මෙන්ම කෙටි පණිවුඩ උපයෝගි කර ගනිමින් භාණ්ඩ බෙදා හැරීමේ සිද්ධීන් ද වාර්තා වන බව ඔහු සඳහන් කළා. එමෙන්ම මැතිවරණ පැමිණිලි ඉදිරිපත් කිරීම සඳහා මැතිවරණ කොමිසම මගින් කෙටි 1919 නමැති කෙටි පණිවුඩ අංකයක් ද හඳුන්වා දී තිබෙනවා. තවද, තාවකාලික හැඳුනුම්පත් නිකුත් කිරීම හෙට දිනයේදීත් සිදුකරන බව මැතිවරණ මහලේකම් කාර්යාලය ප්‍රකාශ කළා. මේ අතර, පළාත් පාලන මැතිවරණයේ තැපැල් ඡන්ද සලකුණු කිරීමට නොහැකි වූ රාජ්‍ය සේවකයින්ට ඒ සඳහා ලබාදී තිබූ කාලය අදින් අවසන් වනවා. අද දිනය තුළ තැපැල් ඡන්ද ප්‍රකාශ කිරීමට ඔවුන්ට අවස්ථාව හිමිවන අතර, පසුගිය 22 වනදා, 25 වනදා සහ 26 වනදා ඡන්දය ප්‍රකාශ කිරීමට තැපැල් ඡන්ද දායකයින්ට අවස්ථාව හිමිවුණා. මෙවර තැපෑලෙන් ඡන්දය ප්‍රකාශ කිරීමට සුදුසුකම් ලබා සිටි ඡුන්ද දායකයින් සංඛ්‍යාව පන්ලක්ෂ 60,020 ක්."}