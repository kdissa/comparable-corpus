{"Header": "අයහපත් කාලගුණයෙන් තවදුරටත් ලක්ෂයකට වැඩි පිරිසකට පීඩා", "Time": "Saturday, 02 December 2017 - 15:55", "Url": "http://www.hirunews.lk/sinhala/177447/%E0%B6%85%E0%B6%BA%E0%B7%84%E0%B6%B4%E0%B6%AD%E0%B7%8A-%E0%B6%9A%E0%B7%8F%E0%B6%BD%E0%B6%9C%E0%B7%94%E0%B6%AB%E0%B6%BA%E0%B7%99%E0%B6%B1%E0%B7%8A-%E0%B6%AD%E0%B7%80%E0%B6%AF%E0%B7%94%E0%B6%BB%E0%B6%A7%E0%B6%AD%E0%B7%8A-%E0%B6%BD%E0%B6%9A%E0%B7%8A%E0%B7%82%E0%B6%BA%E0%B6%9A%E0%B6%A7-%E0%B7%80%E0%B7%90%E0%B6%A9%E0%B7%92-%E0%B6%B4%E0%B7%92%E0%B6%BB%E0%B7%92%E0%B7%83%E0%B6%9A%E0%B6%A7-%E0%B6%B4%E0%B7%93%E0%B6%A9%E0%B7%8F", "Content": "දිවයිනේ දිස්ත්‍රික්ක 16 කට බලපෑම් එල්ල කළ ආපදා තත්ත්වය හේතුවෙන් තවමත් එක්ලක්ෂ 6076 දෙනෙකු පීඩාවට පත්ව සිටින බව ආපදා කළමනාකරණ මධ්‍යස්ථානය ප්‍රකාශ කළා. පුද්ගල මරණ 15 ක් මේ වනවිට වාර්තා වී ඇති අතර, තුවාල ලබා රෝහල් ගත කළ සංඛ්‍යාව 27 ක්. නිවාස 694 ක් පැවති ආපදා තත්ත්වය හේතුවෙන් සම්පූර්ණයෙන්ම විනාශ වී තිබෙනවා. අර්ධහානි සිදුවූ සංඛ්‍යාව 25,117 ක්. මේ අතර, දැනට පවතින ගංවතුර තත්ත්වය ඉදිරි දින දෙක තුළ ක්‍රමයෙන් පහව යනු ඇති බවයි වාරිමාර්ග දෙපාර්තමේන්තුව සදහන් කළේ. නිල්වලා ගිං සහ කළු ගංගාවල ඉහළ ධාරා ප්‍රදේශවල යහපත් කාලගුණික තත්ත්වයක් පවතින අතර එම ප්‍රදේශවල ගංවතුර තත්ත්වය මේ වනවිට පහව ගොස් ඇතැයි ද වාරිමාර්ග දෙපාර්තමේන්තුව සදහන් කළා. නමුත් ගංගාවල පහළ නිම්නයේ තවමත් ගංවතුර තත්ත්වයක් පවතින බවයි එම දෙපාර්තමේන්තුව වැඩිදුරටත් සදහන් කළේ."}