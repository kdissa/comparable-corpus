{"Header": "සාමකාමී ජාතියක් ලෙස ඉදිරියට යා යුතුයි - ජනපති", "Time": "Thursday, 02 November 2017 - 14:08", "Url": "http://www.hirunews.lk/sinhala/175095/%E0%B7%83%E0%B7%8F%E0%B6%B8%E0%B6%9A%E0%B7%8F%E0%B6%B8%E0%B7%93-%E0%B6%A2%E0%B7%8F%E0%B6%AD%E0%B7%92%E0%B6%BA%E0%B6%9A%E0%B7%8A-%E0%B6%BD%E0%B7%99%E0%B7%83-%E0%B6%89%E0%B6%AF%E0%B7%92%E0%B6%BB%E0%B7%92%E0%B6%BA%E0%B6%A7-%E0%B6%BA%E0%B7%8F-%E0%B6%BA%E0%B7%94%E0%B6%AD%E0%B7%94%E0%B6%BA%E0%B7%92-%E0%B6%A2%E0%B6%B1%E0%B6%B4%E0%B6%AD%E0%B7%92", "Content": "සාමකාමී ජාතියක් ලෙස ඉදිරියට යාමට ආගමික පසුබිමෙන් ලබාදෙන පණිවුඩය ලෝක සාමය ඇති කිරීම සඳහා මහඟු පිටුවහලක් බව ජනාධිපති මෛත්‍රීපාල සිරිසේන පවසනවා. ජනාධිපතිවරයා මේ බව කියා සිටියේ අරලියගහ මන්දිරයේදී අද ආරම්භ වූ ලෝක බෞද්ධ මහා සම්මේලනයේ 7 වන සමුළුවට එක්වෙමින්. එය මේ මස 7 වනදා දක්වා පැවැත්වීමට නියමිතයි. සාමාජික රටවල් 47 ක ප්‍රධාන සංඝනායක හිමිවරුන් 300 නමක් සහ ගිහි පැවිදි නියෝජිතයන් රැසක් සම්මේලනයට එක්ව සිටිනවා. මෙම සමුළුවට අග්‍රාමාත්‍ය රනිල් වික්‍රමසිංහද  එක්ව සිටියා. මේ අතර පැය කිහිපයක සංචාරයක් සඳහා දිවයිනට පැමිණි  ඕස්ට්‍රේලියානු අග්‍රාමාත්‍ය මැල්කම් ටර්න්බුල් අද උදෑසන ජනාධිපති මෛත්‍රීපාල සිරිසේන සහ අග්‍රාමාත්‍ය රනිල් වික්‍රමසිංහ හමුවුණා. ජනාධිපතිවරයා සමඟ හමුව ජනාධිපති ලේකම් කාර්යාලයේදී පැවති අතර එහිදී දෙරටට වැදගත් කරුණු කිහිපයක් පිළිබඳව අවධානය යොමුකර ඇති බවයි වාර්තා වන්නේ. ජනාධිපතිවරයා හමුවීමට පෙර  ඕස්ට්‍රේලියානු අග්‍රාමාත්‍යවරයා අග්‍රාමාත්‍ය රනිල් වික්‍රමසිංහ ද අරලියගහ මන්දිරයේදී හමුවුණා. එහිදී මිනිස් ජාවාරම් ඇතුළු අන්තර්ජාතික අපරාධ මැඩලීම සඳහා දෙරට එක්ව කටයුතු කිරීම සම්බන්ධයෙන් වන ගිවිසුමකටද අත්සන් කර තිබෙනවා."}