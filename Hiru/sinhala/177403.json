{"Header": "ආපදා මරණ 13 දක්වා ඉහළට - තවමත් 05 දෙනෙකු අතුරුදන්", "Time": "Saturday, 02 December 2017 - 7:34", "Url": "http://www.hirunews.lk/sinhala/177403/%E0%B6%86%E0%B6%B4%E0%B6%AF%E0%B7%8F-%E0%B6%B8%E0%B6%BB%E0%B6%AB-13-%E0%B6%AF%E0%B6%9A%E0%B7%8A%E0%B7%80%E0%B7%8F-%E0%B6%89%E0%B7%84%E0%B7%85%E0%B6%A7-%E0%B6%AD%E0%B7%80%E0%B6%B8%E0%B6%AD%E0%B7%8A-05-%E0%B6%AF%E0%B7%99%E0%B6%B1%E0%B7%99%E0%B6%9A%E0%B7%94-%E0%B6%85%E0%B6%AD%E0%B7%94%E0%B6%BB%E0%B7%94%E0%B6%AF%E0%B6%B1%E0%B7%8A", "Content": "අයහපත් කාලගුණ තත්ත්වය හේතුවෙන් මිය ගිය පුද්ගලයන්ගේ සංඛ්‍යාව 13 දක්වා ඉහළ ගොස් ඇති බව පොලිස් මූලස්ථානය සඳහන් කළා. අධික වර්ෂාව, ගං වතුර හා නාය යාම් හේතුවෙන් දිවයිනේ දිස්ත්‍රික්ක කිහිපයක ඇති වී තිබෙන ආපදා තත්ත්වය නිසා තුවාල ලබා රෝහල් ගත කළ සංඛ්‍යාව 56ක්. එමෙන්ම පුද්ගලයන් 05 දෙනෙකු තවදුරටත් අතුරුදන් වී සිටින බවයි පොලිස් මූලස්ථානය අද උදෑසන නිකුත් කළ නිවේදනයේ දැක්වෙන්නේ. මේ අතර, ඉදිරි පැය 12 තුළ නිල්වලා ගඟේ පානදුගම ප්‍රදේශයේ අධි ගං වතුර තත්ත්වයක් සහ කිරමආර - සපුගොඩ ප්‍රදේශයෙන් සුළු ගං වතුර තත්ත්වයක් ඇති විය හැකි බව වාරිමාර්ග දෙපාර්තමේන්තුව සඳහන් කළා. ගිං ගඟේ බද්දේගම ප්‍රදේශයේ සුළු ගං වතුර තත්ත්වය ඉදිරි පැය 12 තුළත් පවතිනු ඇති අතර, කළු ගඟේ මිල්ලකන්ද ප්‍රදේශයේ සුළු ගං වතුර තත්ත්වය තවදුරටත් පවතිනු ඇති. කෙසේ නමුත්, අද උදෑසන ලැබී ඇති දත්තවලට අනුව ගංඟාවල ඉහළ ධාරා ප්‍රදේශවල ගං වතුර තත්ත්වය මේ වන විට පහව ගොස් ඇතත් පහළ නිම්නයේ තවමත් ගං වතුර තත්ත්වයක් පවතින බවයි වාරිමාර්ග දෙපාර්තමේන්තුව වැඩිදුරටත් සඳහන් කළේ."}