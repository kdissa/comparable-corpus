{"Header": "\"රට වෙනුවෙන් හිරු\", 6 වන ආධාර තොගය මාතරට - විපතට පත් ජනතාව වෙනුවෙන් සෞඛ්‍ය ක්‍රියාන්විතය හෙටත් (ඡායාරූප)", "Time": "Friday, 02 June 2017 - 19:16", "Url": "http://www.hirunews.lk/sinhala/162702/%E0%B6%BB%E0%B6%A7-%E0%B7%80%E0%B7%99%E0%B6%B1%E0%B7%94%E0%B7%80%E0%B7%99%E0%B6%B1%E0%B7%8A-%E0%B7%84%E0%B7%92%E0%B6%BB%E0%B7%94-6-%E0%B7%80%E0%B6%B1-%E0%B6%86%E0%B6%B0%E0%B7%8F%E0%B6%BB-%E0%B6%AD%E0%B7%9C%E0%B6%9C%E0%B6%BA-%E0%B6%B8%E0%B7%8F%E0%B6%AD%E0%B6%BB%E0%B6%A7-%E0%B7%80%E0%B7%92%E0%B6%B4%E0%B6%AD%E0%B6%A7-%E0%B6%B4%E0%B6%AD%E0%B7%8A-%E0%B6%A2%E0%B6%B1%E0%B6%AD%E0%B7%8F%E0%B7%80-%E0%B7%83%E0%B7%9E%E0%B6%9B%E0%B7%8A%E2%80%8D%E0%B6%BA-%E0%B6%9A%E0%B7%8A%E2%80%8D%E0%B6%BB%E0%B7%92%E0%B6%BA%E0%B7%8F%E0%B6%B1%E0%B7%8A%E0%B7%80%E0%B7%92%E0%B6%AD%E0%B6%BA-%E0%B7%84%E0%B7%99%E0%B6%A7%E0%B6%AD%E0%B7%8A-%E0%B6%A1%E0%B7%8F%E0%B6%BA%E0%B7%8F%E0%B6%BB%E0%B7%96%E0%B6%B4", "Content": "ආපදා තත්ත්වයෙන් විපතට පත් අපේම සහෝදර ජනතාවට සහන සැලසීම අරමුණු කරගත් \"රට වෙනුවෙන් හිරු\", හිරු සහන යාත්‍රා ක්‍රියාන්විතය තව තවත් පුළුල් කරමින් විපතට පත් ජනතාවගේ සෞඛ්‍ය නගා සිටුවීම ද අද අප ආරම්භ කළා. ඒ, ශ්‍රී ලංකා රතු කුරුස සමාජය හා එක්ව ආපදාවට ලක්වු ප්‍රදේශයන්හි සෞඛ්‍ය කඳවුරු පවත්වමින්. හිරු එෆ්.එම්. සහ හිරු ටී.වී. ප්‍රමුඛ ආසියානු මාධ්‍ය ජාලය අයහපත් කාලගුණයෙන් විපතට පත් ජනතාවට සහන සැලසීමේ මුඛ්‍ය පරමාර්ථයෙන් ආරම්භ කළ \"රට වෙනුවෙන් හිරු\", හිරු සහන යාත්‍රා ක්‍රියාන්විතයේ තවත් දැවැන්ත පියවරක් ලෙසයි රට වෙනුවෙන් හිරු සෞඛ්‍ය ක්‍රියාන්විතය ආරම්භ කිරීමට අප පියවර ගත්තේ. ජල ගැලීම් සහ නායයෑම් හේතුවෙන් විපතට පත්වූ ජනතාවට විශේෂඥ වෛද්‍ය පහසුකම්, ප්‍රථමාධාර ඇතුළු සෞඛ්‍ය සේවාවන්, රට වෙනුවෙන් හිරු සෞඛ්‍ය කඳවුර හා එක්වීමෙන් ලබාගත හැකියි. එහි පළමු අදියර ශ්‍රී ලංකා රතු කුරුස සමාජය හා එක්ව අද ක්‍රියාත්මක කළේ ගම්පහ, කොළඹ සහ මාතර දිස්ත්‍රික්ක කේන්ද්‍ර කරගනිමින්. බියගම - මල්වාන - යබරලුව ශ්‍රී බෝධිරාජාරාම විහාරස්ථානයේ පැවති රට වෙනුවෙන් හිරු සෞඛ්‍ය කඳවුර සඳහා ගංවතුරෙන් පීඩාවට පත්වූ ජනතාව විශාල වශයෙන් පැමිණ සෞඛ්‍ය සේවාවන් ලබාගත්තා. රට වෙනුවෙන් හිරු, හිරු සහන යාත්‍රා ක්‍රියාන්විතය යටතේ තවත් සෞඛ්‍ය කඳවුරක් පහළ හංවැල්ල ස්වර්ගාරෝපිත දේවමාතා දෙව්මැදුරේදී ක්‍රියාත්මක වුණා. ඉන් නොනැවතුණු අප මාතර දිස්ත්‍රික්කයේ ප්‍රදේශ කිහිපයක් ආවරණය කරමින් රට වෙනුවෙන් හිරු සෞඛ්‍ය කඳවුරු පැවැත්වූවා. මාතර - රාහුල විද්‍යාලයේ ද ඊට අදාළව එක් සෞඛ්‍ය කදවුරක් පැවැත්වුණා. එසේම තවමත් ජලය බැස නොගිය ප්‍රදේශවලට බෝට්ටු මගින් ගොස් ප්‍රථමාධාර ලබාදීමට ශ්‍රී ලංකා රතු කුරුස සමාජය හා ආසියානු මාධ්‍ය ජාලය කටයුතු කිරීමද විශේෂත්වයක්. රට වෙනුවෙන් හිරු සෞඛ්‍ය කඳවුරේ දෙවන අදියර හෙට ක්‍රියාත්මක වන්නේ මාතර මධ්‍ය මහා විද්‍යාලය සහ හංවැල්ල - කළුඅග්ගල - අකරවිට ශ්‍රී උපතිස්සාරාමය කේන්ද්‍ර කරගනිමින්. මේ අතර, රට වෙනුවෙන් හිරු, හිරු සහන යාත්‍රා ක්‍රියාන්විතය සඳහා නාවල පාර, නුගේගොඩ පිහිටි ප්‍රධාන එකතු කිරීමේ මධ්‍යස්ථානය වෙත අදත් ද්‍රව්‍යමය ආධාර විශාල වශයෙන් ලැබී තිබුණා. රාජ්‍ය හා පෞද්ගලික අංශයේ නිලධාරීන් ඇතුළු පිරිස් ද්‍රව්‍යමය ආධාර රැගෙනවිත් තිබුණා. එලෙස ලැබුණු ආධාර තොග බෙදාහැරීමේ කටයුතු තව තවත් පුළුල් කරමින් අද හිරු සහන යාත්‍රාව ක්‍රියාත්මක කළේ මාතර දිස්ත්‍රික්කය කේන්ද්‍ර කරගනිමින්. හයවන අදියර ක්‍රියාත්මක වන අද දවසේත් ගොඩබිමින් සහ ගුවනින් ගොස් ආධාර බෙදාදීමට අප කටයුතු කළා. එසේම ලැබුණු අති විශාල ආධාර තොග අද පෙරවරුවේ කන්ටේනර් සහ ලොරි රථ මගින් නුගේගොඩ ප්‍රධාන එකතු කිරීමේ මධ්‍යස්ථානයේ සිට මාතර බලා පිටත්ව ගියා. එම ආධාර තොග රැගත් ලොරි සහ කන්ටේනර් රථ අද දහවල් මාතර දිස්ත්‍රික් ලේකම් කාර්යාලය වෙත නිල වශයෙන් භාර කෙරුණා. රට වෙනුවෙන් හිරු, හිරු සහන යාත්‍රා ක්‍රියාන්විතය සම්බන්ධයෙන් මාතර දිස්ත්‍රික් ලේකම් ප්‍රදීප් රත්නායක කියා සිටියේ මෙම සත්කාරය මහත් සේ අගය කරන බවයි. අඩු වශයෙන් සහනාධාර ලැබුණු ප්‍රදේශ, දිස්ත්‍රික් ලේකම්වරයාගේ මග පෙන්වීම යටතේ තෝරාගෙන විපතට පත්වූ ජනතාව වෙත කඩිනමින් ලබාදීමට අප නියෝජිතයින් කටයුතු කළා. පිහිටක් අවැසි මොහොතක පීඩාවට පත් අපේම ජනතාව වෙනුවෙන් හිරු ටී.වී. සහ හිරු එෆ්.එම්. ප්‍රමුඛ ආසියානු මාධ්‍ය ජාලය ඔබ වෙුනවෙන් ඉදිරියටත් කැපවී සිටින බව අප සිහිපත් කරන්නේ නිහතමානීවයි."}