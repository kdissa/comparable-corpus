{"Header": "විපක්ෂයේ බලවේගය බදුල්ලෙන් ඇරඹේ", "Time": "Saturday, 02 July 2016 - 18:09", "Url": "http://www.hirunews.lk/sinhala/137030/%E0%B7%80%E0%B7%92%E0%B6%B4%E0%B6%9A%E0%B7%8A%E0%B7%82%E0%B6%BA%E0%B7%9A-%E0%B6%B6%E0%B6%BD%E0%B7%80%E0%B7%9A%E0%B6%9C%E0%B6%BA-%E0%B6%B6%E0%B6%AF%E0%B7%94%E0%B6%BD%E0%B7%8A%E0%B6%BD%E0%B7%99%E0%B6%B1%E0%B7%8A-%E0%B6%87%E0%B6%BB%E0%B6%B9%E0%B7%9A", "Content": "ඒකාබද්ධ විපක්ෂය ගොඩනගන නව බලවේගයේ පළමු ජන හමු මාලාව අද (02) බදුල්ලේදී ආරම්භ වුණා. එහි පළමු ජනහමුව බදුල්ල - හල්දුමුල්ල ප්‍රදේශයේදී පැවැත්වුණේ හිටපු අමාත්‍ය බැසිල් රාජපක්ෂගේ ප්‍රධානත්වයෙන්. ඊට ඒකාබද්ධ විපක්ෂය නියෝජනය කරන ජාතික නිදහස් පෙරමුණේ නායක විමල් වීරවංශ, කුමාර වෙල්ගම, රංජිත් සොයිසා සහ වාසුදේව නානායක්කාර පාර්ලිමේන්තු මන්ත්‍රීවරුන්ද එක්ව සිටීම විශේෂත්වයක්. මෙම අවස්ථාවට එක්වූ හිටපු අමාත්‍ය බැසිල් රාජපක්ෂ සඳහන් කළේ ශ්‍රී ලංකා නිදහස් පක්ෂය අද වනවිට බෝඞ් ලෑල්ලකට සීමා කර ඇති බවයි. ඉදිරි මැතිවරණයකදී ඉන් වෙන්ව නව බලවේගයක් ලෙස හිටපු ජනාධිපතිවරයාගේ ප්‍රධානත්වයෙන් ඉදිරිපත් වන බවද ඔහු සඳහන්  කළා. මෙහිදී පාර්ලිමේන්තු මන්ත්‍රීවරුන් වන විමල් වීරවංශ සහ රංජිත් සොයිසාද අදහස් පළ කළා. විමල් වීරවංශ මන්ත්‍රීවරයා සඳහන් කළේ මහනුවරින් අරඹන පාගමන ආණ්ඩුව දණගස්වන පාගමනක් බවයි. රංජිත් සොයිසා මන්ත්‍රීවරයා සන්ධාන මහ ලේකම්වරයාට අභියෝග කළේ හැකි නම් විනය පරීක්ෂණ සිදුකර පෙන්වන ලෙසයි."}