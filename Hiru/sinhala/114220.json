{"Header": "හිටපු ඇමති ඩිලාන් රහස් පොලීසියට කැදවා ප්‍රශ්න කළ යුතුයි #GenElecSL", "Time": "Sunday, 02 August 2015 - 19:16", "Url": "http://www.hirunews.lk/sinhala/114220/%E0%B7%84%E0%B7%92%E0%B6%A7%E0%B6%B4%E0%B7%94-%E0%B6%87%E0%B6%B8%E0%B6%AD%E0%B7%92-%E0%B6%A9%E0%B7%92%E0%B6%BD%E0%B7%8F%E0%B6%B1%E0%B7%8A-%E0%B6%BB%E0%B7%84%E0%B7%83%E0%B7%8A-%E0%B6%B4%E0%B7%9C%E0%B6%BD%E0%B7%93%E0%B7%83%E0%B7%92%E0%B6%BA%E0%B6%A7-%E0%B6%9A%E0%B7%90%E0%B6%AF%E0%B7%80%E0%B7%8F-%E0%B6%B4%E0%B7%8A%E2%80%8D%E0%B6%BB%E0%B7%81%E0%B7%8A%E0%B6%B1-%E0%B6%9A%E0%B7%85-%E0%B6%BA%E0%B7%94%E0%B6%AD%E0%B7%94%E0%B6%BA%E0%B7%92-genelecsl", "Content": "පසුගිය දා අමාත්‍ය රවී කරුණානායකගේ ආධාරකරුවන් පිරිසකට එල්ල වූ ප්‍රහාරය සම්බන්ධයෙන් හිටපු අමාත්‍ය ඩිලාන් පෙරේරා, කළ ප්‍රකාශය පිළිබදව රහස් පොලීසියට කැදවා ප්‍රශ්න කළ යුතු බව මහජන සාමය පිළිබඳ අමාත්‍ය ජෝන් අමරතුංග අද ප්‍රකාශ කළා. ඒ, ජාඇල අද (02) පැවැති මාධ්‍ය හමුවකට එක්වෙමින්. සිද්ධිය වූ දිනයේ හිටපු අමාත්‍ය ඩිලාන් පෙරේරා කියා සිටියේ පාතාල කණ්ඩායම් දෙකක් අතර ඇති වූ ගැටුමක ප්‍රතිඵලයක් බවයි. අමාත්‍ය රවී කරුණානායක ද සිද්ධිය වූ පසුගිය සිකුරාදා විශේෂ මාධ්‍ය හමුවක් කැදවා තිබුණා. අද පැවැති මාධ්‍ය හමුවකදී අදහස් දැක්වූ අමාත්‍ය ජෝන් අමරතුංග කියා සිටියේ හිටපු අමාත්‍ය ඩිලාන් පෙරේරා රහස් පොලීසියට ගෙන්වා සිද්ධිය සම්බන්ධයෙන් ප්‍රශ්න කළ යුතු බවයි. කෙසේ වෙතත්, කොළඹ අද පැවැති මාධ්‍ය හමුවකට එක්වෙමින් හිටපු අමාත්‍ය ඩිලාන් පෙරේරා කියා සිටියේ තමන් ඕනෑම පරීක්ෂණයකට සූදානම් බවයි. පසුගිය සිකුරාදා කොටහේන - ශාන්ත බෙනඩික් විදුහල් ක්‍රීඩාංගනය ඉදිරිපිට දී සිදුවූ මෙම වෙඩි තැබීමෙන් 42 හැවිරිදි කාන්තාවක් ජීවිතක්ෂයට පත්වූ අතර රවී කරුණානායක අමාත්‍යවරයාගේ ආධාරකරුවන් 12 දෙනෙකු තුවාල ලබා රෝහල් ගත කෙරුණා. පසුව වෙඩි තැබීම සිදුකර පළා ගිය බවට සැක කෙරෙන කළු පැහැති මෝටර් රථය ද පොලීසිය විසින් සොයා ගත්තා. පොලිස් මාධ්‍ය ප්‍රකාශක කාර්යාලය සදහන් කළේ මේ  සම්බන්ධයෙන් තවදුරටත් විමර්ශන කටයුතු සිදුකරන බවයි."}