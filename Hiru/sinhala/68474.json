{"Header": "පොදු රද මඩුලූ සමුළුවට එරෙහිව තමිල්නාඩුවේ උපවාසයක්.", "Time": "Wednesday, 02 October 2013 - 15:04", "Url": "http://www.hirunews.lk/sinhala/68474/%E0%B6%B4%E0%B7%9C%E0%B6%AF%E0%B7%94-%E0%B6%BB%E0%B6%AF-%E0%B6%B8%E0%B6%A9%E0%B7%94%E0%B6%BD%E0%B7%96-%E0%B7%83%E0%B6%B8%E0%B7%94%E0%B7%85%E0%B7%94%E0%B7%80%E0%B6%A7-%E0%B6%91%E0%B6%BB%E0%B7%99%E0%B7%84%E0%B7%92%E0%B7%80-%E0%B6%AD%E0%B6%B8%E0%B7%92%E0%B6%BD%E0%B7%8A%E0%B6%B1%E0%B7%8F%E0%B6%A9%E0%B7%94%E0%B7%80%E0%B7%9A-%E0%B6%8B%E0%B6%B4%E0%B7%80%E0%B7%8F%E0%B7%83%E0%B6%BA%E0%B6%9A%E0%B7%8A", "Content": "පොදු රාජ්‍ය මණ්ඩලීය රාජ්‍ය නායක සමුළුව ශ්‍රී ලංකාවේ නොපවත්වන ලෙස ඉල්ලමින් තමිල්නාඩුවේ දෙමළ ජාතික විමුක්ති පක්ෂයේ මහ ලේකම්වරයා ආරම්භ කර ඇති උපවාසය අද දෙවන දිනටත් ක්‍රියාත්මකයි. කේ. ත්‍යාගරාජා නැමැති මොහු ඊයේ දිනයේ මෙම උපවාසය සිදුකිරීමට නියමිතව තිබුණේ තමිල්නාඩුවේ - මැරීනා වෙරළ තීරයේයී. එහෙත් එහි අදාළ උපවාසය පැවැත්වීමට එරෙහිව තමිල්නාඩු පොලිසිය විසින් තමිල්නාඩු මහාධිකරණයේ නඩුවක් පවරා තිබුණා. එම නඩුව සලකා බැලූ තමිල්නාඩු මහාධිකරණය සඳහන් කළේ සිවිල් පුරවැසියෙකුට මෙවැනි විරෝධතාවයක් සිදුකිරීමට අයිතියක් පවතින බවයි. නමුත් මැරීනා වෙරළ තීරයේ අදාළ උපවාසය සිදුකිරීමට ඉඩ ලබාදිය නොහැකි බවත්, ඒ සඳහා වෙනත් ස්ථානයක් තෝරාගන්නා ලෙසත් අධිකරණය ප්‍රකාශ කර තිබුණා. එම තීන්දුවට අනුවයි තමිල්නාඩුවේ   දෙමළ ජාතික විමුක්ති පක්ෂයේ මහ ලේකම් කේ.ත්‍යාගරාජා ඊයේ මෙම උපවාසය තමිල්නාඩුවේ වල්ලූවර්කෝට්ටම් ප්‍රදේශයේදී ආරම්භ කළේ."}