{"Header": "නව මහබැංකු අධිපතිවරයා නම් කෙරේ", "Time": "Saturday, 02 July 2016 - 10:15", "Url": "http://www.hirunews.lk/sinhala/137005/%E0%B6%B1%E0%B7%80-%E0%B6%B8%E0%B7%84%E0%B6%B6%E0%B7%90%E0%B6%82%E0%B6%9A%E0%B7%94-%E0%B6%85%E0%B6%B0%E0%B7%92%E0%B6%B4%E0%B6%AD%E0%B7%92%E0%B7%80%E0%B6%BB%E0%B6%BA%E0%B7%8F-%E0%B6%B1%E0%B6%B8%E0%B7%8A-%E0%B6%9A%E0%B7%99%E0%B6%BB%E0%B7%9A", "Content": "ශ්‍රී ලංකා මහබැංකුවේ නව අධිපතිවරයා ලෙස ආචාර්ය ඉන්ද්‍රජිත් කුමාරස්වාමි පත් කිරීමට ජනාධිපති මෛත්‍රීපාල සිරිසේන තීරණය කළ බව ජනාධිපති මාධ්‍ය අංශය පවසනවා. ජනාධිපතිවරයා සහ අග්‍රාමාත්‍ය රනිල් වික්‍රමසිංහ අතර පැවැති සාකච්ඡාවකින් අනතුරුව මෙම තීරණය ගත් බව සදහන්. ඒ අනුව ලබන සඳුදා ආචාර්ය ඉන්ද්‍රජිත් කුමාරස්වාමි නව මහබැංකු අධිපතිවරයා ලෙස පත් කෙරෙනු ඇති. 1950 වසරේ උපත ලද ආචාර්ය ඉන්ද්‍රජිත් කුමාරස්වාමි කොළඹ රාජකීය විද්‍යාලයේ සහ එංගලන්තයේ හැරෝ පාසලේ ආදි ශිෂ්‍යයෙකු වනවා. ඔහු කේම්බ්‍රිජ් විශ්වවිද්‍යාලයෙන් ප්‍රථම උපාධිය හිමි කර ගත් අතර ආචාර්ය උපාධිය ලැබුවේ සසෙක්ස් විශ්වවිද්‍යාලයෙන්. 1973 වසරේ ශ්‍රී ලංකා මහබැංකුවට සම්බන්ධ වූ ඔහු එහි ආර්ථික පර්යේෂණ, සංඛ්‍යාලේඛන සහ බැංකු සුපරීක්ෂණ අංශවල නිලධාරියෙකු ලෙස 1989 වසර දක්වා කටයුතු කළා. 1981 සිට 1989 වසර දක්වා මුදල් හා ක්‍රම සම්පාදන අමාත්‍යාංශයට අනුයුක්ත කෙරුනු ආචාර්ය ඉන්ද්‍රජිත් කුමාරස්වාමි 1990 වසරේ සිට 2008 වසර දක්වා පොදුරාජ්‍ය මණ්ඩලීය ලේකම් කාර්යාලයට සම්බන්ධ වී එහි ආර්ථික කටයුතු අංශයේ අධ්‍යක්ෂවරයා ලෙස ද කටයුතු කළා."}