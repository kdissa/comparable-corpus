{"Header": "හිටපු ජනපතිගෙන් රවීට නඩු නැහැ", "Time": "Thursday, 02 March 2017 - 12:50", "Url": "http://www.hirunews.lk/sinhala/155843/%E0%B7%84%E0%B7%92%E0%B6%A7%E0%B6%B4%E0%B7%94-%E0%B6%A2%E0%B6%B1%E0%B6%B4%E0%B6%AD%E0%B7%92%E0%B6%9C%E0%B7%99%E0%B6%B1%E0%B7%8A-%E0%B6%BB%E0%B7%80%E0%B7%93%E0%B6%A7-%E0%B6%B1%E0%B6%A9%E0%B7%94-%E0%B6%B1%E0%B7%90%E0%B7%84%E0%B7%90", "Content": "ප්‍රශ්ණගත මහ බැංකු බැඳුම්කර ගැසට් පත්‍රය සම්බන්ධයෙන් හිටපු ජනාධිපතිවරයා වෙනුවෙන් ඒකාබද්ධ විපක්ෂය ඉදිරියේදී මුදල් අමාත්‍ය රවී කරුණානායකට එරෙහිව නඩු පවරන බව පාර්ලිමේන්තු මන්ත්‍රී බන්දුල ගුණවර්ධන ප්‍රකාශ කළා. ඒ, මෙම ගැසට් පත්‍රය පිළිබඳ මුදල් අමාත්‍ය රවී කරුණානායක පසුගියදා සිදුකල ප්‍රකාශයට ප්‍රතිචාර දක්වමින්. මෙම ගැසට් පත්‍රයට එරෙහිව තමන් අධිකරණ ක්‍රියාමාර්ග ගන්නා බව හිටපු ජනාධිපති මහින්ද රාජපක්ෂ පසුගියදා ප්‍රකාශ කළා. කෙසේ වෙතත් ඊයේ රේගු දෙපාර්තමේන්තුවේ පැවති උත්සවයකින් අනතුරුව මාධ්‍ය වෙත අදහස් දක්වමින් මුදල් අමාත්‍ය රවී කරුණානායක, හිටපු ජනාධිපතිවරයාගෙන් විමසා සිටියේ අදාළ ගැසට් පත්‍රයට එරෙහිව අධිකරණ ක්‍රියාමාර්ග නොගන්නේ මන්ද යන්නයි. අද පැවති මාධ්‍ය හමුවේදී මේ පිළිබඳව අදහස් දක්වමින් පාර්ලිමේන්තු මන්ත්‍රී බන්දුල ගුණවර්ධන කියා සිටියේ මුදල් අමාත්‍යවරයාට නඩු පවරන්නේ හිටපු ජනාධිපතිවරයා නොව ඒකාබද්ධ විපක්ෂය විසින් බවයි."}