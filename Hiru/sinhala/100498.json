{"Header": "අධ්‍යාපන ඇමති පොදු අපේක්ෂකගේ අධ්‍යාපනය ගැන පහදයි.", "Time": "Friday, 02 January 2015 - 19:27", "Url": "http://www.hirunews.lk/sinhala/100498/%E0%B6%85%E0%B6%B0%E0%B7%8A%E2%80%8D%E0%B6%BA%E0%B7%8F%E0%B6%B4%E0%B6%B1-%E0%B6%87%E0%B6%B8%E0%B6%AD%E0%B7%92-%E0%B6%B4%E0%B7%9C%E0%B6%AF%E0%B7%94-%E0%B6%85%E0%B6%B4%E0%B7%9A%E0%B6%9A%E0%B7%8A%E0%B7%82%E0%B6%9A%E0%B6%9C%E0%B7%9A-%E0%B6%85%E0%B6%B0%E0%B7%8A%E2%80%8D%E0%B6%BA%E0%B7%8F%E0%B6%B4%E0%B6%B1%E0%B6%BA-%E0%B6%9C%E0%B7%90%E0%B6%B1-%E0%B6%B4%E0%B7%84%E0%B6%AF%E0%B6%BA%E0%B7%92", "Content": "පොදු අපේක්ෂක මෛත්‍රීපාල සිරිසේනගේ ප්‍රතිපත්ති ප්‍රකාශයේ අධ්‍යාපනය සම්බන්ධයෙන් වන යෝජනා සකස් කර ඇත්තේ හිටපු ජනාධිපතිනිය, විපක්ෂ නායකවරයා සහ උතුරු පළාත් මහඇමතිවරයාගේ උපදෙස් මත බව අධ්‍යාපන අමාත්‍ය බන්දුල ගුණවර්ධන පවසනවා. ඔහු මේ බව කියා සිටියේ කොළඹ අද එක්සත් ජනතා නිදහස් සන්ධාන මාධ්‍ය හමුවට  එක්වෙමින්. මෙම මාධ්‍ය හමුවට එක්වූ බස්නාහිර පළාත් සභා මන්ත්‍රී උදය ගම්මන්පිළ පොදු අපේක්ෂකයා වෙත පැණයක් ද ඉදිරිපත් කළා. ජනාධිපති ධුරයේ බලතල සංශෝධනය කිරීමට නම් ජනමත විචාරණයක් පැවැත්විය යුතු බවයි මන්ත්‍රීවරයා කියා සිටියේ. පොදු අපේක්ෂකයා ජනමත විචාරණයක් පවත්වන බව සදහන් කර නොමැති නිසා විධායක ජනාධිපති ධුරය අහෝසි කිරීමක් සිදුකරන්නේ කෙසේදැයි ඔහු ප්‍රශ්න කළා. මේ අතර, මහනුවර - උඩුනුවර ප්‍රදේශයේ අද පැවැති මාධ්‍ය හමුවකට එක්වූ උසස් අධ්‍යාපන අමාත්‍ය එස්.බී. දිසානායක මුස්ලිම් කොංග්‍රසය ආණ්ඩුවෙන් ඉවත්වීම පිළිබදව අදහස් පළ කළා. ඔහු කියා සිටියේ  මීට පෙර ජනාධිපතිවරණ මහින්ද රාජපක්ෂ මහතා ජය ගත්තේ මුස්ලිම් කොංග්‍රසයේ සහාය නොමැතිව බවයි."}