{"Header": "පාසල් ළමයින් ප්‍රවාහනය කරන වෑන් රථ රියදුරන් අම්බලන්ගොඩ විරෝධතාවක", "Time": "Tuesday, 02 July 2019 - 13:08", "Url": "http://www.hirunews.lk/sinhala/219510/%E0%B6%B4%E0%B7%8F%E0%B7%83%E0%B6%BD%E0%B7%8A-%E0%B7%85%E0%B6%B8%E0%B6%BA%E0%B7%92%E0%B6%B1%E0%B7%8A-%E0%B6%B4%E0%B7%8A%E2%80%8D%E0%B6%BB%E0%B7%80%E0%B7%8F%E0%B7%84%E0%B6%B1%E0%B6%BA-%E0%B6%9A%E0%B6%BB%E0%B6%B1-%E0%B7%80%E0%B7%91%E0%B6%B1%E0%B7%8A-%E0%B6%BB%E0%B6%AE-%E0%B6%BB%E0%B7%92%E0%B6%BA%E0%B6%AF%E0%B7%94%E0%B6%BB%E0%B6%B1%E0%B7%8A-%E0%B6%85%E0%B6%B8%E0%B7%8A%E0%B6%B6%E0%B6%BD%E0%B6%B1%E0%B7%8A%E0%B6%9C%E0%B7%9C%E0%B6%A9-%E0%B7%80%E0%B7%92%E0%B6%BB%E0%B7%9D%E0%B6%B0%E0%B6%AD%E0%B7%8F%E0%B7%80%E0%B6%9A", "Content": "ගාල්ල සහ මාතර දිස්ත්‍රික්කවල ජාතික පාසල් හැර පළාත් පාසල් පවත්වන කාලසීමාව පැයකින් දීර්ඝ කිරීමට එරෙහිව පාසල් ළමයින් ප්‍රවාහනය කරන වෑන් රථ හිමියන් අද උදෑසන අම්බලන්ගොඩ අධ්‍යාපන කලාප කාර්යාලය ඉදිරිපිට විරෝධතාවක නිරත වුණා. ඊට එක්වෙමින් සමස්ත ලංකා අන්තර් පළාත් පාසල් ළමයින් ප්‍රවාහන සේවා සංගමයේ සභාපති රුවන් ප්‍රසාද් කියා සිටියේ මෙම දිස්ත්‍රික්ක දෙකේ ජාතික පාසල් හැර අනෙක් පාසල්වල කාලය දීර්ඝ කිරිමෙන් පාසල් ළමයින් මෙන්ම, දෙමව්පියන් ද දුෂ්කරතා රැසකට මුහුණ දී ඇති බවයි. මෙම තීරණය නිසා ජාතික පාසල්වල ළමයින්ට පස්වරු 1.30 සිට 2.30 දක්වා අමතර කාලයක් වෑන් රථ තුළ රැඳී සිටීමට සිදුව ඇති බව ද ඔහු සදහන් කළා. පසුගිය දා දකුණු පළාත් ආණ්ඩුකාර කීර්ති තෙන්නකෝන් දකුණු පළාත් සභාවේ අධ්‍යාපන අමාත්‍යාංශයේ ලේකම්වරයා වෙත කළ දැනුම් දීමකට අනුවයි එම පාසල්වල අධ්‍යයන කාලසීමාව මෙලෙස දීර්ඝ කෙරුණේ. ඒ අනුව අප මේ සම්බන්ධයෙන් දකුණු පළාත් අධ්‍යාපන අමාත්‍යාංශයේ ලේකම් වයි. වික්‍රමසිරිගෙන් විමසීමක් කළ අතර, ඔහු කියා සිටියේ කෙටි කාලසීමාවක් සඳහා මෙලෙස පාසල්වල අධ්‍යයන කාලසීමාව දීර්ඝ කිරීමට තීරණය කළ බවයි."}