{"Header": "ඇසළ පෙරහරේ කප් සිටුවීම අද", "Time": "Friday, 02 August 2019 - 7:54", "Url": "http://www.hirunews.lk/sinhala/221351/%E0%B6%87%E0%B7%83%E0%B7%85-%E0%B6%B4%E0%B7%99%E0%B6%BB%E0%B7%84%E0%B6%BB%E0%B7%9A-%E0%B6%9A%E0%B6%B4%E0%B7%8A-%E0%B7%83%E0%B7%92%E0%B6%A7%E0%B7%94%E0%B7%80%E0%B7%93%E0%B6%B8-%E0%B6%85%E0%B6%AF", "Content": "මහනුවර ශ්‍රී දළඳා මාලිගාවේ ඇසළ පෙරහර මංගල්‍යයේ කප් සිටුවීමේ චාරිත්‍රය අද අලූයම 5.10ට යෙදුණු සුබ මොහොතින් සිදුකෙරුණා. ඒ, මහනුවර සිව් මහා දේවාලයන් හිදීයි. ඊයේ දිනයේදී කප් සිටුවීම සඳහා කප කැපීමේ චාරිත්‍රය සිදුකෙරුණේ අලූත් නුවර ප්‍රදේශයේ තෝරා ගත් කිරි ගසක් සුබ නැකතින් රිදී පොරවකින් කපා සෙත් පිරිස් සජ්ජායනා මධ්‍යයේයී. කප් සිටුවීමේ චාරිත්‍රය සිදුකිරීමෙන් අනතුරුව පුරා දින 5 ක් දේවාල අභ්‍යන්තර පෙරහර පැවැත්වීමට නියමිතව තිබෙනවා. මේ අතර, මෙවර මහනුවර ඇසළ පෙරහර මංගල්‍යයේ ආරක්ෂාව සඳහා පොලිස් නිලධාරින් 7000 කට වැඩි ප්‍රමාණයක් යොදවා ඇති බවයි පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර මහනුවර පොලිස් ස්ථානයේ ඊයේ පැවති මාධ්‍ය හමුවකට එක්වෙමින් සඳහන් කළේ. මේ අතර, පෙරහර නිමිත්තෙන් අගෝස්තු 5 වනදා සිට 15 වනද දක්වා මහනුවර ප්‍රදේශයේ සුරාසැල් වසා තබන ලෙස සුරාබදු දෙපාර්තමේන්තුවේ දැනුම්දීමක් කරනවා. මහනුවර, කඩවත්සතර, ගඟවට කෝරලේ, පේරාදෙණිය, කටුගස්තොට, අලදෙනිය, අඹතැන්න ,මඩවල, මැණික්හින්න, දිගන සහ තලාතුඔය ප්‍රදේශවල සියලූම සුරාසැල් එහිදී වසා තැබිය යුතුයි."}