{"Header": "සරත් අමුණුගම ජනපති කොමිසමට", "Time": "Friday, 02 August 2019 - 12:41", "Url": "http://www.hirunews.lk/sinhala/221367/%E0%B7%83%E0%B6%BB%E0%B6%AD%E0%B7%8A-%E0%B6%85%E0%B6%B8%E0%B7%94%E0%B6%AB%E0%B7%94%E0%B6%9C%E0%B6%B8-%E0%B6%A2%E0%B6%B1%E0%B6%B4%E0%B6%AD%E0%B7%92-%E0%B6%9A%E0%B7%9C%E0%B6%B8%E0%B7%92%E0%B7%83%E0%B6%B8%E0%B6%A7", "Content": "2015/2018 වසරවල රාජ්‍ය ආයතනවල දූෂණ වංචා සෙවීමට පත්කළ ජනාධිපති විමර්ශන කොමිෂන් සභාව හමුවේ සාක්ෂි ලබාදීම සදහා හිටපු අමාත්‍ය සරත් අමුණුගමට සහ අමාත්‍ය ගාමිණී ජයවික්‍රම පෙරේරාට අද කැදවීමක් කර තිබෙනවා. කෙසේ වෙතත්, අද දිනයේ කොමිසම හමුවේ පෙනී සිටීමට නොහැකි බැවින්, වෙනත් දිනයක් ලබා දෙන මෙන් අමාත්‍ය ගාමිණී ජයවික්‍රම පෙරේරා කොමිසමට ලිපියක් මගින් දැනුම් දුන් බවයි එම කොමිසම සදහන් කළේ. මේ වනවිට හිටපු අමාත්‍ය සරත් අමුණුගම සාක්ෂි ලබාදීම සදහා කොමිසම වෙත පැමිණ ඇති බවයි එහි ප්‍රකාශකයෙකු සදහන් කළේ. මහපොල භාරකාර අරමුදලේ සිදුවූ වංචා දූෂණ පිළිබදව සාක්ෂි ලබා ගැනීම සදහායි ඔවුන් අද කැදවා තිබුණේ. එමෙන්ම, කෘෂිකර්ම අමාත්‍යාංශයට ගොඩනැගිල්ලක් ලබා ගැනීමේදී සිදුවූ වංචාවක් පිළිබදව ප්‍රකාශයක් ලබා ගැනීමට අද පාර්ලිමේන්තු සභානායකවරයාගේ ලේකම්, නවුෆර් අබ්දුල් රහුමාන් ද කොමිසමේ පොලිස් ඒකකයට කැදවා තිබෙනවා. අධ්‍යාපන අමාත්‍යාංශයේ නිල ඇදුම් වෙනුවට වවුචර් ලබාදීමේදි සිදුවූ වංචාවක් සම්බන්ධයෙන් ප්‍රකාශයක් ලබා ගැනීම සදහා එම අමාත්‍යාංශයේ ප්‍රධාන ගණකාධිකාරි එම්.එස්. ගුණසේකර ද අද කොමිසම හමුවට කැදවා ඇති බවයි එම කොමිසමේ උසස් නිලධාරියෙකු සදහන් කළේ. එමෙන්ම, අධ්‍යාපන අමාත්‍යාංශයේ පෙළපොත් මුද්‍රණය කිරීමේදී ඊට අමාත්‍යවරයාගේ රුව ඇතුළත් කිරීම සම්බන්ධයෙන් ප්‍රකාශයක් ලබාදුන් එම අමාත්‍යාංශයේ සැපයුම් අධ්‍යක්ෂ අයි.එම්.කේ.ඞී. ඉලංගසිංහට මාරුවක් ලබාදීම සම්බන්ධයෙන් සාධාරණයක් ඉටු කරන ලෙස ඉල්ලා ඔහු පසුගිය බදාදා කොමිසම හමුවේ පැමිණිල්ලක් ගොනුකර තිබෙනවා. පසුගිය ජුනි මස 24 වනදින ඔහු කොමිසම හමුවේ සාක්ෂි ලබාදී ඇති අතර, ඒ හේතුවෙන් පසුගිය 24 වන දින සිට අමාත්‍යාංශ සංචිතයට මාරු වීමක් ඔහුට ලබාදී ඇති බව සදහන්. එමෙන්ම, 2013 සහ 2014 වසරවලදී අධ්‍යාපන අමාත්‍යාංශයේ සැපයුම් අංශයේ විද්‍යා උපකරණ සහ රසායනික ද්‍රව්‍ය ලබා ගැනීමකදී සිදුවූ වංචාවකට තමා සම්බන්ධ කිරීමේ උත්සාහයක් පවතින බව ද සාක්ෂි ලබාදුන් අයි.එම්.කේ.ඞී ඉලංගසිංහ කොමිසම හමුවේ ප්‍රකාශ කර තිබෙනවා. එම කාල වකවානුව තුලදී, අධ්‍යාපන අමාත්‍යාංශයේ සේවය නොකළ බවත්, රත්නපුර අතිරේක අධ්‍යාපන අධ්‍යක්ෂ ලෙස කටයුතු කළ බවත්, ඔහු වැඩිදුරටත් සදහන් කළ බවයි කොමිසමේ උසස් නිලධාරියෙකු සඳහන් කළේ. කෙසේ වෙතත්, එම පැමිණිලි සලකා බැලීමෙන් අනතුරුව, අධ්‍යාපන අමාත්‍යාංශයේ ලේකම් නිහාල් රණසිංහට කොමිසම හමුවේ අද දිනයේ පැමිණ කරුණු දක්වන ලෙස දැනුම්දී තිබූ අතර, අද දිනයේ ඔහුට පැමිණීමට නොහැකි බැවින් වෙනත් දිනයක් ලබාදෙන ලෙස ද ඔහු කොමිසමෙන් ඉල්ලීමක් කර තිබුණා."}