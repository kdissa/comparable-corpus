{"Header": "රාජ්‍ය ඉංජිනේරු සංස්ථාවේ සල්ලි නෑ ? - සභාපති නිරුත්තරයි", "Time": "Friday, 02 February 2018 - 14:08", "Url": "http://www.hirunews.lk/sinhala/182703/%E0%B6%BB%E0%B7%8F%E0%B6%A2%E0%B7%8A%E2%80%8D%E0%B6%BA-%E0%B6%89%E0%B6%82%E0%B6%A2%E0%B7%92%E0%B6%B1%E0%B7%9A%E0%B6%BB%E0%B7%94-%E0%B7%83%E0%B6%82%E0%B7%83%E0%B7%8A%E0%B6%AE%E0%B7%8F%E0%B7%80%E0%B7%9A-%E0%B7%83%E0%B6%BD%E0%B7%8A%E0%B6%BD%E0%B7%92-%E0%B6%B1%E0%B7%91-%E0%B7%83%E0%B6%B7%E0%B7%8F%E0%B6%B4%E0%B6%AD%E0%B7%92-%E0%B6%B1%E0%B7%92%E0%B6%BB%E0%B7%94%E0%B6%AD%E0%B7%8A%E0%B6%AD%E0%B6%BB%E0%B6%BA%E0%B7%92", "Content": "රාජ්‍ය ඉංජිනේරු සංස්ථාවෙන් අයවිය යුතු මුදලක් ලබාගැනීමට එම ආයතනයෙන් නිකුත්කළ චෙක් පතක් රැගෙනගිය අයෙකුට බැංකු කිහිපයකින් ම හිස් අතින්ම නැවත හැරී යාමට සිදුවූ පුවතක් වාර්තා වනවා. ඒ අනුව මෙලෙස පෞද්ගලික බැංකුවක් හා රාජ්‍ය බැංකු කිහිපයකින් ම අදාළ චෙක්පතට මුදල් ගෙවීම ප්‍රතික්ෂේප වී ඇති බවයි වාර්තා වන්නේ. ඉංජිනේරු සංස්ථාවේ බැංකු ගිණුම්වල මුදල් නොමැතිවීම හේතුවෙන් මෙලෙස ගෙවීම් ප්‍රතික්ෂේප විය හැකි බවටයි වැඩිදුරටත් තොරතුරු වාර්තා වන්නේ. අදාළ සිදුවීම පිළිබඳව විමසීම සඳහා අප ප්‍රථමයෙන් එහි සභාපතිවරයා සම්බන්ධකරගත් අතර එහිදී ඔහු පැවසුවේ තමන් ඒ පිළිබඳව නොදන්නා බවත් අදාළ සිදුවීම පිළිබඳව කරුණු සොයාබලන බවත් පැයක කාලයකින් පසුව තමන් නැවත අමතන ලෙසයි. පැයක කාලයකින් පසුව අප නැවත එම දුරකථන අංකයට ඇමතුමක් ගත් අතර එම අවස්ථාවේ සභාපතිවරයා නැවත සම්බන්ධකරගැනීමට නොහැකි වූවා. කෙසේ වෙතත් මේ පිළිබඳව අපකළ විමසීමකදී රාජ්‍ය ඉංජිනේරු සංස්ථාවේ මූල්‍ය අංශය සඳහන් කළේ අදාළ චෙක්පතේ දෝෂයක් තිබී මෙලෙස චෙක්පත ප්‍රතික්ෂේප විය හැකි බවයි."}