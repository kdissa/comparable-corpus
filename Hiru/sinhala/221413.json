{"Header": "ජල ගැලුම් නිම්න උද්‍යානයේ වන විනාශය ගැන CIA හෙළිදරව්ව ඵලදරයි", "Time": "Friday, 02 August 2019 - 20:19", "Url": "http://www.hirunews.lk/sinhala/221413/%E0%B6%A2%E0%B6%BD-%E0%B6%9C%E0%B7%90%E0%B6%BD%E0%B7%94%E0%B6%B8%E0%B7%8A-%E0%B6%B1%E0%B7%92%E0%B6%B8%E0%B7%8A%E0%B6%B1-%E0%B6%8B%E0%B6%AF%E0%B7%8A%E2%80%8D%E0%B6%BA%E0%B7%8F%E0%B6%B1%E0%B6%BA%E0%B7%9A-%E0%B7%80%E0%B6%B1-%E0%B7%80%E0%B7%92%E0%B6%B1%E0%B7%8F%E0%B7%81%E0%B6%BA-%E0%B6%9C%E0%B7%90%E0%B6%B1-cia-%E0%B7%84%E0%B7%99%E0%B7%85%E0%B7%92%E0%B6%AF%E0%B6%BB%E0%B7%80%E0%B7%8A%E0%B7%80-%E0%B6%B5%E0%B6%BD%E0%B6%AF%E0%B6%BB%E0%B6%BA%E0%B7%92", "Content": "සෝමාවතිය ජල ගැලුම් නිම්න උද්‍යානයේ අක්කර 3000ක් පමණ අනවසරයෙන් වගා කළ පුද්ගලයින් වහා ඉවත් කිරීමට පොළොන්නරුව මහේස්ත්‍රාත් අධිකරණය නියෝග කර තිබෙනවා. මෙම ජාතික වනෝද්‍යානයේ අනවසරයෙන් සිදු කරන වන විනාශය පිළිබද පසුගියදා හිරු CIA තුළින්ද රටට හෙළි කළා. සෝමාවතිය ජල ගැලුම් නිම්න උද්‍යානය තුළ කුඹුරු අස්වද්දන මුවාවෙන් ක්‍රමක්‍රමයෙන් වන උද්‍යානයේ විශාල ගස්වලට හානි කරමින් ජාතික වනෝද්‍යානය තුළ සිදු කරගෙන ගිය විනාශය පිළිබඳ පසුගිය ජූලි 10 වැනිදා පළමුවරට රටට අනාවරණ කරන්නට හිරු CIA සමත් වුණා. ජාතික වනෝද්‍යානය තුළ සිදු කර තිබූ විනාශයන් පිළිබද ක්‍රියාත්මක වූ බලධාරීන් ඊට එරෙහිව නීතිමය පියවර ගෙන තිබුණා. ඒ අනුව පොළොන්නරුව මහේස්ත්‍රාත් අධිකරණය නියෝග කර ඇත්තේ ජාතික වනෝද්‍යානය තුළ වගා සිදු කරන සියලු දෙනා ඉවත් කරන ලෙසයි."}