{"Header": "නව සන්ධානය පිළිබඳ සුළු පක්ෂවල සංශෝධන අගමැතිට - අජීත් පී. පෙරේරාගෙනුත් සංශෝධනයක්", "Time": "Friday, 02 August 2019 - 7:22", "Url": "http://www.hirunews.lk/sinhala/221338/%E0%B6%B1%E0%B7%80-%E0%B7%83%E0%B6%B1%E0%B7%8A%E0%B6%B0%E0%B7%8F%E0%B6%B1%E0%B6%BA-%E0%B6%B4%E0%B7%92%E0%B7%85%E0%B7%92%E0%B6%B6%E0%B6%B3-%E0%B7%83%E0%B7%94%E0%B7%85%E0%B7%94-%E0%B6%B4%E0%B6%9A%E0%B7%8A%E0%B7%82%E0%B7%80%E0%B6%BD-%E0%B7%83%E0%B6%82%E0%B7%81%E0%B7%9D%E0%B6%B0%E0%B6%B1-%E0%B6%85%E0%B6%9C%E0%B6%B8%E0%B7%90%E0%B6%AD%E0%B7%92%E0%B6%A7-%E0%B6%85%E0%B6%A2%E0%B7%93%E0%B6%AD%E0%B7%8A-%E0%B6%B4%E0%B7%93-%E0%B6%B4%E0%B7%99%E0%B6%BB%E0%B7%9A%E0%B6%BB%E0%B7%8F%E0%B6%9C%E0%B7%99%E0%B6%B1%E0%B7%94%E0%B6%AD%E0%B7%8A-%E0%B7%83%E0%B6%82%E0%B7%81%E0%B7%9D%E0%B6%B0%E0%B6%B1%E0%B6%BA%E0%B6%9A%E0%B7%8A", "Content": "නව සන්ධානය පිළිබඳ ව්‍යවස්ථාවට අදාළ සංශෝධන ඉදිරිපත් කිරීම සඳහා එක්සත් ජාතික පෙරමුණ නියෝජනය කරන දෙමළ ප්‍රගතිශීලි සන්ධානය ඊයේ රාත්‍රියේ අග්‍රාමාත්‍ය රනිල් වික්‍රමසිංහ හමුවුණා. මේ අතර, කැබිනට් නොවන අමාත්‍ය අජිත් පී. පෙරේරාද ඔහු විසින් ඉදිරිපත් කරන සංශෝධන ඊයේ පක්ෂ සභාපතිවරයා වෙත භාරදී ඇති බවයි වාර්තා වුණේ. ඒ අනුව ඔහු යෝජනා 08 ක් ඉදිරිපත් කර තිබූ අතර, යෝජිත ප්‍රජාතන්ත්‍රවාදී ජාතික පෙරමුණේ ලේකම්වරයා එක්සත් ජාතික පක්ෂයේ සාමාජිකයෙකු විය යුතු බව එහි පළමු යෝජනාව වනවා. පක්ෂයේ ලියාපදිංචි කාර්යාලය සිරිකොත විය යුතු බවත්, විධායක කමිටුවේ තීරණ ගැනීමේදී එක්සත් ජාතික පක්ෂයට තීරක බලයක් ලැබිය යුතු බවත් ඔහු යෝජනා කරනවා. එසේම නායකත්ව මණ්ඩලය සම්බන්ධයෙන්ද සංශෝධනයක් යෝජනා කරන ඔහු ව්‍යවස්ථාවේ 23 බී වගන්තිය සංශෝධනය කර ඊට ජනාධිපතිවරණය යන වචනය ඇතුළත් කළ යුතු බවයි ලිපියෙහි දක්වා ඇත්තේ. එසේම, 16, 17, 18 වගන්ති එක්සත් ජාතික පක්ෂයේ දේශපාලන අනන්‍යතාවයට බරපතල තර්ජනයක් වන බැවින් ඒවා ඉවත් කළ යුතු බවත්, 21 වන වගන්තියේ ජ්‍යෙෂ්ඨත්වය යන්න ඉවත් විය යුතු බවත්, 24 වන වගන්තිය යටතේ පෙරමුණේ නායකයාගේ ධූර කාලය වසර දෙකක් ලෙස නිශ්චිත විය යුතු බවත් අදාළ සංශෝධන ඉදිරිපත් කරමින් අජිත් පී. පෙරේරා අමාත්‍යවරයා සඳහන් කර තිබෙනවා. එසේම, අදාළ සංශෝධන ඇතුළත් කිරීමෙන් පසු පක්ෂ කෘත්‍යාධිකාරී මණ්ඩලය ඒවා සලකා බලා අනුමත කරන තුරු නව පෙරමුණ පිහිටුවීම සඳහා ගිවිසුම් අත්සන් නොකරන ලෙසයි ඔහු ඊට අදාළව ඉදිරිපත් කළ ලිපියෙන් වැඩිදුරටත් ඉල්ලා ඇත්තේ."}