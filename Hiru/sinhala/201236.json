{"Header": "පොලිස් නිලධාරියෙකුට මරු කැඳවු අනතුරට සම්බන්ධ වෛද්‍යවරිය බීමතින් සිටි බව හෙළිවෙයි", "Time": "Tuesday, 02 October 2018 - 15:52", "Url": "http://www.hirunews.lk/sinhala/201236/%E0%B6%B4%E0%B7%9C%E0%B6%BD%E0%B7%92%E0%B7%83%E0%B7%8A-%E0%B6%B1%E0%B7%92%E0%B6%BD%E0%B6%B0%E0%B7%8F%E0%B6%BB%E0%B7%92%E0%B6%BA%E0%B7%99%E0%B6%9A%E0%B7%94%E0%B6%A7-%E0%B6%B8%E0%B6%BB%E0%B7%94-%E0%B6%9A%E0%B7%90%E0%B6%B3%E0%B7%80%E0%B7%94-%E0%B6%85%E0%B6%B1%E0%B6%AD%E0%B7%94%E0%B6%BB%E0%B6%A7-%E0%B7%83%E0%B6%B8%E0%B7%8A%E0%B6%B6%E0%B6%B1%E0%B7%8A%E0%B6%B0-%E0%B7%80%E0%B7%9B%E0%B6%AF%E0%B7%8A%E2%80%8D%E0%B6%BA%E0%B7%80%E0%B6%BB%E0%B7%92%E0%B6%BA-%E0%B6%B6%E0%B7%93%E0%B6%B8%E0%B6%AD%E0%B7%92%E0%B6%B1%E0%B7%8A-%E0%B7%83%E0%B7%92%E0%B6%A7%E0%B7%92-%E0%B6%B6%E0%B7%80-%E0%B7%84%E0%B7%99%E0%B7%85%E0%B7%92%E0%B7%80%E0%B7%99%E0%B6%BA%E0%B7%92", "Content": "පොලිස් නිලධාරියෙකුට මරුකැදවමින් පසුගිය 30 වනදා බොරලැස්ගමුවේදී බීමතින් රිය පදවා අනතුරක් සිදුකල බව කියන විශේෂඥ වෛද්‍යවරිය කළුබෝවිල රෝහලට ඉදිරිපත් කර ලබාගත් මූලික වෛද්‍ය පරීක්ෂණයේදී ඇය එම අවස්ථාවේ බීමතින් නොසිටි බවට ප්‍රකාශ වී තිබෙනවා. කෙසේ වෙතත් පොලිසිය සදහන් කරන්නේ අනතුර සිදුවූ අවස්ථාවේදී කල ස්ථානීය බැලුම් පරික්ෂාවේදීත් ඇය බීමතින් සිටි බවට අනාවරණය වූ බවයි. පසුගිය 30 වනදා අලුයම 12.50 ට පමණ බොරලැස්ගමුව වික්‍රමරත්න මාවතේදී සිදුවූ රිය අනතුරකින්ම කොළඹ පොලිස් ක්ෂේත්‍ර බලකා මුලස්ථානයට අනුයුක්තව සේවය කළ අජන්ත ගාමිණී ගමගේ නමැති පොලිස් පරීක්ෂකවරයා මියගියා. එම අවස්ථාවේදී ප්‍රතිවිරුද්ධ දෙසින් ධාවනය වූ ජීප් රථය පැදවූ වෛද්‍යවරිය අත්අඩංගුවට ගෙන ඇති අතර, මූලික පරික්ෂණවලදී අනාවරණ වී තිබුණේ එම අවස්ථාවේ ඇය බීමතින් සිට ඇති බවයි. කෙසේ වෙතත් ඇයව කළුබෝවිල ශික්ෂණ රෝහල වෙත මූලික වෛද්‍ය පරීක්ෂණයක් සදහා ඉදිරිපත් කිරීමෙන් අනතුරුව වෛද්‍යවරුන් සදහන් කර ඇත්තේ ඇයගෙන් මත්පැන් ගඳ වහනය නොවන බවයි. විශේෂඥ වෛද්‍යවරිය අත්අඩංගුවට ගෙන නුගේගොඩ මහේස්ත්‍රාත් අධිකරණයට ඉදිරිපත් කල අවස්ථාවේදී පොලීසිය අධිකරණයට කරුණු දක්වා ඇත්තේ ඇය ගල්කිස්ස ප්‍රදේශයේ සංචාරක හෝටලයකට තවත් පුද්ගලයෙකු සමග ගොස් මත්පැන් පානය කල බවට අදාල හෝටලයේ ඔවුන්ට සේවය සැපයූ වේටර්වරයාද කටඋත්තරයක් ලබාදී ඇති බවයි. ඔහුගේ ප්‍රකාශ අනුව අදාල විශේෂඥ වෛද්‍යවරිය දේශීය මත්පැන් බෝතලයක්, විදෙස් මත්පැන් මිලිලීටර් 100 ක ප්‍රමාණ දෙකක් හා බියර් 2 ක් ඇණවුම් කර තිබෙනවා. මේ අතරම, මියගිය පොලිස් නිලධාරියාගේ ඥාතීන් ඇය බීමතින් නොසිටි බවට සිදුකෙරෙන ප්‍රකාශ සම්බන්ධයෙන් මෙලෙස අදහස් පළ කළා. මේ අතර මෙම අනතුර සම්බන්ධයෙන් කොළඹ අද පැවති උත්සවයකදී ජනාධිපති මෛත්‍රීපාල සිරිසේන ද අදහස් පළ කළා."}