{"Header": "උතුර - නැගෙනහිරට අදත් තද වැසි", "Time": "Monday, 02 December 2019 - 7:05", "Url": "http://www.hirunews.lk/sinhala/229386/%E0%B6%8B%E0%B6%AD%E0%B7%94%E0%B6%BB-%E0%B6%B1%E0%B7%90%E0%B6%9C%E0%B7%99%E0%B6%B1%E0%B7%84%E0%B7%92%E0%B6%BB%E0%B6%A7-%E0%B6%85%E0%B6%AF%E0%B6%AD%E0%B7%8A-%E0%B6%AD%E0%B6%AF-%E0%B7%80%E0%B7%90%E0%B7%83%E0%B7%92", "Content": "උතුර සහ නැගෙනහිර පළාත්වල ඇතැම් ස්ථානවලට මිලිමීටර 100 ත් 150 ත් අතර තද වැසි මෙන්ම මධ්‍යම, ඌව, සබරගමුව සහ දකුණු පළාත්වලටත්, කළුතර සහ අනුරාධපුර දිස්ත්‍රික්කවලටත් මිලිමීටර 75 ත් 100 ත් අතර තරමක තද වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා. මේ අතර නුවරඑළිය - වලපනේ - මලපට්ටාව ප්‍රදේශයේ නිවසක් මතට පස් කන්දක් කඩාවැටීමෙන් අතුරුදන්ව සිටි 17 හැවිරිදි දරුවාගේ සිරුර සෙවීමේ මෙහෙයුම් අද උදෑසන 9ට යළි ආරම්භ කිරීමට නියමිතයි. ඊයේ එම මෙහෙයුම් තාවකාලිකව නතර කරනු ලැබුවේ ප්‍රදේශයට ඇද හැලූණු අධික වැසිත් සමඟ පස් කණ්ඩි කඩා වැටීම හේතුවෙන්. පෙරේදා රාත්‍රියේ මොවුන් සිටි නිවස මතට පස් කන්දක් කඩා වැටීමෙන් එහි සිටි මව, පියා සහ දියණිය මිය ගිය අතර, ඔවුන්ගේ සිරුරු සොයා ගනු ලැබුවේ ඊයේ උදෑසනයි. බදුල්ල, මඩකලපුව, අම්පාර, මන්නාරම, මුලතිව්, කළුතර, හම්බන්තොට, කෑගල්ල, මහනුවර, සහ නුවරඑළිය දිස්ත්‍රික්කවලට බලපා ඇති අයහපත් කාලගුණ තත්ත්වය හේතුවෙන් පවුල් 1480 කට අයත් පුද්ගලයින් 5415 ක් පීඩාවට පත්ව ඇති බවයි ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි සඳහන් කළේ. එමෙන්ම ඊයේ රාත්‍රියේ ඇතිවූ ගිලා බැසීම් තත්ත්වයක් හේතුවෙන් මාතලේ - රත්තොට ප්‍රදේශයේ පවුල් 16 ක් එම ස්ථානයෙන් ඉවත් කළ බවද ඔහු කියා සිටියා. එමෙන්ම, බදුල්ල, කෑගල්ල, රත්නපුර, නුවරඑළිය සහ නුවර යන දිස්ත්‍රික්කවලට නිකුත් කළ නායයෑම් අනතුරු ඇඟවීම අද පස්වරු 4 දක්වා ක්‍රියාත්මකයි."}