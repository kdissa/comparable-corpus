{"Header": "මරණ දඬුවම ගැන කතා කරන්න අගමැති තානාපතිවරුන් හමුවෙයි", "Time": "Tuesday, 02 July 2019 - 8:03", "Url": "http://www.hirunews.lk/sinhala/219491/%E0%B6%B8%E0%B6%BB%E0%B6%AB-%E0%B6%AF%E0%B6%AC%E0%B7%94%E0%B7%80%E0%B6%B8-%E0%B6%9C%E0%B7%90%E0%B6%B1-%E0%B6%9A%E0%B6%AD%E0%B7%8F-%E0%B6%9A%E0%B6%BB%E0%B6%B1%E0%B7%8A%E0%B6%B1-%E0%B6%85%E0%B6%9C%E0%B6%B8%E0%B7%90%E0%B6%AD%E0%B7%92-%E0%B6%AD%E0%B7%8F%E0%B6%B1%E0%B7%8F%E0%B6%B4%E0%B6%AD%E0%B7%92%E0%B7%80%E0%B6%BB%E0%B7%94%E0%B6%B1%E0%B7%8A-%E0%B7%84%E0%B6%B8%E0%B7%94%E0%B7%80%E0%B7%99%E0%B6%BA%E0%B7%92", "Content": "මත්ද්‍රව්‍ය ජාවාරම්කරුවන්ට මරණ දඬුවම ක්‍රියාත්මක කිරීමට ගෙන ඇති තීරණය සම්බන්ධයෙන් රටවල් කිහිපයක තානාපතිවරුන් සහ අග්‍රාමාත්‍ය රනිල් වික්‍රමසිංහ අතර සාකච්ඡාවක් පවත්වා තිබෙනවා. අරලිය ගහ මන්දිරයේදී ඊයේ පැවති මෙම සාකච්ඡාවට යුරෝපා රටවල් නියෝජනය කරන තානාපති නිලධාරීන් එක්ව සිටි බවටයි වාර්තා වන්නේ. එහිදී තානාපතිවරුන් මත්ද්‍රව්‍ය ජාවාරම්කරුවන්ට මරණ දඬුවම ලබාදීමට ගෙන ඇති තීරණය සම්බන්ධයෙන් කරුණු ඉදිරිපත් කර තිබෙනවා. ඔවුන් එහිදී ප්‍රකාශ කර ඇත්තේ මරණ දඬුවම ලබාදීමට ගෙන ඇති තීන්දුවට තමන් එකඟ නොවන බවයි. 2016 වසරේ ජගත් සංවිධානය විසින් ඉදිරිපත් කළ මරණ දඬුවම ක්‍රියාත්මක වීම වැළැක්වීමේ යෝජනාවට ශ්‍රී ලංකාව අත්සන් කර ඇති බව එහිදී අග්‍රාමාත්‍ය රනිල් වික්‍රමසිංහ සඳහන් කර තිබෙනවා. එක්සත් ජාතික පක්ෂය ලෙස තම පක්ෂය මරණ දඬුවම ක්‍රියාත්මක කිරීමට එකඟ නොවන බවත්, විපක්ෂයේ දේශපාලන පක්ෂ ද මෙම යෝජනාවට අකමැත්ත ප්‍රකාශ කර ඇති බවත් අග්‍රාමාත්‍යවරයා මෙහිදී ප්‍රකාශ කර ඇති බවයි වාර්තා වන්නේ."}