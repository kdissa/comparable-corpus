{"Header": "හිටපු ඇමති පියංකර නිදහස් පක්ෂ මධ්‍යම කාරක සභාවට එයි", "Time": "Thursday, 02 March 2017 - 12:42", "Url": "http://www.hirunews.lk/sinhala/155842/%E0%B7%84%E0%B7%92%E0%B6%A7%E0%B6%B4%E0%B7%94-%E0%B6%87%E0%B6%B8%E0%B6%AD%E0%B7%92-%E0%B6%B4%E0%B7%92%E0%B6%BA%E0%B6%82%E0%B6%9A%E0%B6%BB-%E0%B6%B1%E0%B7%92%E0%B6%AF%E0%B7%84%E0%B7%83%E0%B7%8A-%E0%B6%B4%E0%B6%9A%E0%B7%8A%E0%B7%82-%E0%B6%B8%E0%B6%B0%E0%B7%8A%E2%80%8D%E0%B6%BA%E0%B6%B8-%E0%B6%9A%E0%B7%8F%E0%B6%BB%E0%B6%9A-%E0%B7%83%E0%B6%B7%E0%B7%8F%E0%B7%80%E0%B6%A7-%E0%B6%91%E0%B6%BA%E0%B7%92", "Content": "ශ්‍රී ලංකා නිදහස් පක්ෂයේ මධ්‍යම කාරක සභාව අද උදෑසන ජනාධිපති මෛත්‍රීපාල සිරිසේනගේ ප්‍රධානත්වයෙන් ජනාධිපති නිල නිවසේදී පැවැත්වුණා. එම සාකච්ජාවට පසුගියදා අමාත්‍ය ධූරයෙන් ඉවත්ව පාර්ලිමේන්තුව තුල ස්වාධීන මන්ත්‍රීවරයෙකු ලෙස කටයුතු කරන  පියංකර ජයරත්න ද එක්ව සිටි බවයි එහි සිටි හිරු වාර්තාකරු සඳහන් කළේ. ඔහු මෙම සාකච්ජාවෙන් අනතුරුව ජනාධිපති මෛත්‍රීපාල සිරිසේන ද හමුවී තිබෙනවා. මේ අතර අද උදෑසන පැවති මධ්‍යම කාරක සභා රැස්වීමේදී පස්වරුවේ පැවැත්වීමට නියමිත නිදහස් පක්ෂ විධායක සභාවේ සහ සමස්ත ලංකා කාරක සභාවේ න්‍යාය පත්‍ර සම්මත කර ගැනීමක් ද සිදුකර තිබෙනවා. එම රැස්වීමට සහභාගි වීමෙන් අනතුරුව  මාධ්‍ය වෙත අදහස් දැක්වූ දකුණු පළාත් ප්‍රධාන අමාත්‍ය ශාන් විජේලාල් ද සිල්වා කියා සිටියේ පක්ෂයේ ඉදිරි වැඩපිළිවෙල සම්බන්ධයෙන් පස්වරුවේ පැවැත්වෙන විධායක සභාවේදී ජනාධිපතිවරයා විසින් විශේෂ ප්‍රකාශයක් සිදු කිරීමට නියමිත බවයි. මේ අතර නිදහස් පක්ෂ මධ්‍යම කාරක සභාව නියෝජනය කරන ඒකාබද්ධ විපක්ෂයේ එකම නිදහස් පක්ෂ මන්ත්‍රීවරයා වන කුමාර වෙල්ගම මෙම සාකච්ජාවට එක්ව සිටියේ නැහැ. එමෙන්ම පස්වරුවේ පැවැත්වෙන විධායක සභාවට සහ සමස්ත ලංකා කාරක සභාවට සහභාගි නොවන බව ඒකාබද්ධ විපක්ෂය නියෝජනය කරන නිදහස් පක්ෂ මන්ත්‍රීවරුන් දැනටමත් තීරණය කර තිබෙනවා."}