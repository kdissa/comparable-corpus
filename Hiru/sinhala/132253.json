{"Header": "ආරක්ෂාව ඉවත් කළ පසු හිටපු ජනපති කළ ප්‍රකාශය", "Time": "Monday, 02 May 2016 - 18:58", "Url": "http://www.hirunews.lk/sinhala/132253/%E0%B6%86%E0%B6%BB%E0%B6%9A%E0%B7%8A%E0%B7%82%E0%B7%8F%E0%B7%80-%E0%B6%89%E0%B7%80%E0%B6%AD%E0%B7%8A-%E0%B6%9A%E0%B7%85-%E0%B6%B4%E0%B7%83%E0%B7%94-%E0%B7%84%E0%B7%92%E0%B6%A7%E0%B6%B4%E0%B7%94-%E0%B6%A2%E0%B6%B1%E0%B6%B4%E0%B6%AD%E0%B7%92-%E0%B6%B4%E0%B7%8A%E2%80%8D%E0%B6%BB%E0%B6%9A%E0%B7%8F%E0%B7%81%E0%B6%BA", "Content": "ඉවත් කෙරුණු හමුදා නිලධාරීන් වෙනුවට හිටපු ජනාධිපතිවරයාගේ ආරක්ෂාව සඳහා පොලිස් විශේෂ කාර්ය බලකායේ නිලධාරීන් අනුයුක්ත කර ඇති බව හමුදා මාධ්‍ය ප්‍රකාශක, ජයනාත් ජයවීර සඳහන් කළා. පාර්ලිමේන්තු මන්ත්‍රී මහින්ද රාජපක්ෂගේ මාධ්‍ය ඒකකය නිවේදනයක් නිකුත් කරමින් ප්‍රකාශ කළේ හිටපු ජනාධිපතිවරයාගේ ආරක්ෂාවට යොදවා සිටි හමුදා නිලධාරීන් 50 දෙනෙකු අද සිට ඉවත් කර ඇති බවයි. හිටපු ජනාධිපතිවරයාගේ ආරක්ෂාව වෙනුවෙන් මෙතෙක් යුද හමුදා නිලධාරීන් එකසිය දෙදෙනෙකු අනුයුක්ත කර සිටියා. ඉන් 50 දෙනෙකු ඉවත් කර ඒ වෙනුවට ප්‍රභූ ආරක්ෂාව සඳහා පුහුණුව ලත් පොලිස් විශේෂ කාර්ය බලකා නිලධාරීන් ඒ හා සමාන පිරිසක් අද සිට යොදවා ඇති බවයි හමුදා මාධ්‍ය ප්‍රකාශක, බ්‍රිගේඩියර් ජයනාත් ජයවීර සදහන් කළේ. කෙසේ වෙතත්, ලොව දරුණුම ත්‍රස්තවාදය පරාජය කළ නායකයා ලෙස හිටපු ජනාධිපති මහින්ද රාජපක්ෂට ජීවිත තර්ජන ඇති බැවින් ඔහුට විශේෂ ප්‍රභූ ආරක්ෂාවක් ලැබිය යුතු බව ඔහුගේ මාධ්‍ය අංශය නිකුත් කළ නිවේදනයේ දැක්වෙනවා. ඉවත් කෙරුණු හමුදා නිළධාරීන් වෙනුවට ආරක්ෂාව සඳහා පොලිස් නිළධාරීන් ලබාදී ඇතත්, ඔවුන් ප්‍රභූ ආරක්ෂාව සඳහා පුහුණුව ලත් නිලධාරීන් නොවන බව එම නිවේදනයේ සඳහන්. සිය හමුදා ආරක්ෂාව ඉවත් කිරීම පිළිබඳව හිටපු ජනාධිපති මහින්ද රාජපක්ෂ සිය ෆේස්බුක් ගිණුමෙහි ද සටහනක් තබා තිබෙනවා. මාගේ හමුදා ආරක්ෂාව ඉවත් කොට ඇති බව අද දින ඔවුන් මා අසල නොසිටීමෙන් මා හට වැටහුනත් රටේ යුද බිය තුරන් කොට ඔබ සියලු දෙනාටම ආරක්ෂාව ලබාදීමේ ආත්ම තෘප්තිය මා සතුව ඉතිරි වී ඇත. මෙතෙක් කල් මා හට ආරක්ෂාව ලබාදුන් සියලූම හමුදා නිලධාරීන්ට මම හදවතින්ම ස්තූතිවන්ත වෙමි, ඔබේ සේවය ඉමහත් ගෞරවයෙන් අගය කරමි. යනුවෙනුයි හිටපු ජනාධිපතිවරයා ෆේස්බුක් ගිණුමේ සටහන් කර ඇත්තේ."}