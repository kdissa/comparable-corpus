{"Header": "FCIDයට කැදවන පුද්ගලයන්ගෙන් ප්‍රකාශ ලබා ගන්නා ස්ථාන තීරණය කරන්නේ විමර්ශන නිලධාරීන්", "Time": "Tuesday, 02 June 2015 - 13:21", "Url": "http://www.hirunews.lk/sinhala/110625/fcid%E0%B6%BA%E0%B6%A7-%E0%B6%9A%E0%B7%90%E0%B6%AF%E0%B7%80%E0%B6%B1-%E0%B6%B4%E0%B7%94%E0%B6%AF%E0%B7%8A%E0%B6%9C%E0%B6%BD%E0%B6%BA%E0%B6%B1%E0%B7%8A%E0%B6%9C%E0%B7%99%E0%B6%B1%E0%B7%8A-%E0%B6%B4%E0%B7%8A%E2%80%8D%E0%B6%BB%E0%B6%9A%E0%B7%8F%E0%B7%81-%E0%B6%BD%E0%B6%B6%E0%B7%8F-%E0%B6%9C%E0%B6%B1%E0%B7%8A%E0%B6%B1%E0%B7%8F-%E0%B7%83%E0%B7%8A%E0%B6%AE%E0%B7%8F%E0%B6%B1-%E0%B6%AD%E0%B7%93%E0%B6%BB%E0%B6%AB%E0%B6%BA-%E0%B6%9A%E0%B6%BB%E0%B6%B1%E0%B7%8A%E0%B6%B1%E0%B7%9A-%E0%B7%80%E0%B7%92%E0%B6%B8%E0%B6%BB%E0%B7%8A%E0%B7%81%E0%B6%B1-%E0%B6%B1%E0%B7%92%E0%B6%BD%E0%B6%B0%E0%B7%8F%E0%B6%BB%E0%B7%93%E0%B6%B1%E0%B7%8A", "Content": "සිරිලිය සවිය රාජ්‍ය නොවන සංවිධානයේ බැංකු ගිණුමක සිදුවූ බවට පැවසෙන අක්‍රමිකතාවක් සම්බන්ධයෙන් හිටපු ජනාධිපති මහින්ද රාජපක්ෂගේ බිරිඳ වන ශිරන්ති රාජපක්ෂගෙන් මූල්‍ය අපරාධ විමර්ශන කොට්ඨාශය ඊයේ ප්‍රකාශයක් සටහන් කර ගත්තා. ඇයට මූල්‍ය අපරාධ විමර්ශන කොට්ඨාශය වෙත පැමිණෙන ලෙස දැනුම් දී තිබුණ ද එම ප්‍රකාශය සටහන් කර ගැනීම සිදුවුණේ කථානායකවරයාගේ නිළ නිවසේ බවටයි වාර්තා වුණේ. මූල්‍ය අපරාධ විමර්ශන කොට්ඨාශයෙන් පිටත ස්ථානයකදී සිදුවූ මෙම ප්‍රශ්න කිරීම සම්බන්ධයෙන් සමාජය තුළ කතාබහක් ඇතිව තිබෙනවා. ඒ සම්බන්ධයෙන්  හිරු ප්‍රවෘත්ති අංශය පොලිස් මාධ්‍ය ප්‍රකාශක, සහකාර පොලිස් අධිකාරී රුවන් ගුණසේකරගෙන් විමසීමක් කළ අතර ඔහු කියා සිටියේ ප්‍රකාශයක් සටහන් කර ගැනීම සදහා කිසියම් පුද්ගලයෙකු කැදවන ස්ථානය තීරණය කරනු ලබන්නේ විමර්ශන නිලධාරීන් බවයි. එය නෛතික ගැටළුවක් නොමැති බව ද සදහන් කළ පොලිස් මාධ්‍ය ප්‍රකාශකවරයා හිටපු ජනාධිපතිවරයාගේ බිරිඳ වන ශිරන්ති රාජපක්ෂගෙන් ප්‍රකාශයක් සටහන් කර ගැනීම මූල්‍ය අපරාධ විමර්ශන කොට්ඨාශයේදී සිදුනොවූයේ එම ස්ථානයේ යම් නොසන්සුන්තාවයක් මතු විය හැකි බවට තොරතුරු වාර්තා වීම නිසා බවයි."}