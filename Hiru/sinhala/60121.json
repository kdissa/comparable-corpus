{"Header": "වැලිමඩ ආසන සංවිධායකවරයෙකුට චෝදනාවක්.", "Time": "Sunday, 02 June 2013 - 8:22", "Url": "http://www.hirunews.lk/sinhala/60121/%E0%B7%80%E0%B7%90%E0%B6%BD%E0%B7%92%E0%B6%B8%E0%B6%A9-%E0%B6%86%E0%B7%83%E0%B6%B1-%E0%B7%83%E0%B6%82%E0%B7%80%E0%B7%92%E0%B6%B0%E0%B7%8F%E0%B6%BA%E0%B6%9A%E0%B7%80%E0%B6%BB%E0%B6%BA%E0%B7%99%E0%B6%9A%E0%B7%94%E0%B6%A7-%E0%B6%A0%E0%B7%9D%E0%B6%AF%E0%B6%B1%E0%B7%8F%E0%B7%80%E0%B6%9A%E0%B7%8A", "Content": "වැලිමඩ ශ්‍රී ලංකා නිදහස් පක්ෂ ආසන සංවිධායකවරයා තමන්ට ඊයේ පහරදුන් බව බදුල්ල කැප්පෙටිපොල ශ්‍රී ලංගම ඩිපෝවේ ඩිපෝ අධිකාරී ජයලත් මනතුංග හිරු ප්‍රවෘත්ති අංශයට සඳහන් කළා. ඔහු කියා සිටියේ බදුල්ලේ අද පැවැත්වෙන උත්සවයක් සඳහා බස් ලබාදෙන ලෙස වැලිමඩ ශ්‍රී ලංකා නිදහස් පක්ෂ ආසන සංවිධායක ඌව පළාත් සභා මන්ත්‍රී    එස්.ඒ.ආර්. බන්දුසේන තමන්ගෙන් ඉල්ලීමක් කර තිබූ බවයි. මෙම බස් ලබාදීමට සූදානම් කරමින් සිටියදී පළාත් සභා මන්ත්‍රීවරයා තමන්ට පහරදුන් බවයි ඔහු කියා සිටියේ. පහරකෑමෙන් තුවාල ලැබූ කැප්පෙටිපොල ඩිපෝවේ ඩිපෝ අධිකාරීවරයා මේ වනවිට කැප්පෙටිපොල මූලික රෝහලේ ප්‍රතිකාර ලබනවා. මේ සම්බන්ධයෙන් අප වැලිමඩ පොලිසියෙන්ද විමසීමක් කළා. එහිදී එහි ප්‍රකාශකයෙකු කියා සිටියේ මෙම පහරදීම සම්බන්ධයෙන් තමන් වෙත ඩිපෝ අධිකාරීවරයා පැමිණිල්ලක් සිදුකර ඇති බවයි. ඒ සම්බන්ධයෙන් විමර්ශණයක් සිදුකරන බවද ඔහු සඳහන් කළා."}