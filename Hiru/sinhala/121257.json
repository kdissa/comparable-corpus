{"Header": "'රවී - කිලිනොච්චිය පෙන්වා මැදවච්චියට යන හැටි'", "Time": "Wednesday, 02 December 2015 - 23:06", "Url": "http://www.hirunews.lk/sinhala/121257/%E0%B6%BB%E0%B7%80%E0%B7%93-%E0%B6%9A%E0%B7%92%E0%B6%BD%E0%B7%92%E0%B6%B1%E0%B7%9C%E0%B6%A0%E0%B7%8A%E0%B6%A0%E0%B7%92%E0%B6%BA-%E0%B6%B4%E0%B7%99%E0%B6%B1%E0%B7%8A%E0%B7%80%E0%B7%8F-%E0%B6%B8%E0%B7%90%E0%B6%AF%E0%B7%80%E0%B6%A0%E0%B7%8A%E0%B6%A0%E0%B7%92%E0%B6%BA%E0%B6%A7-%E0%B6%BA%E0%B6%B1-%E0%B7%84%E0%B7%90%E0%B6%A7%E0%B7%92", "Content": "අයවැයෙන් අධ්‍යාපනයට වැඩි මුදලක් වෙන් කළ බව ආණ්ඩුව ප්‍රකාශ කළද එය අසත්‍යයක්  බව විශ්ව විද්‍යාල ආචාර්යවරන්ගේ සමිති සම්මේලනයේ සභාපති ප්‍රිමාල් ප්‍රනාන්දු  පවසනවා. අද (02) කොළඹ පැවති ප්‍රවෘත්ති සාකච්ඡාවකට එක්වෙමින් ඔහු මේ බව සදහන් කළා. ප්‍රිමාල් ප්‍රනාන්දු - සභාපති - විශ්ව විද්‍යාල අචාර්යවරුන්ගේ සමිති සම්මේලනය \"මේ බජට් එකෙන් පෙන්වන්න යනවා ලොකු ප්‍රමාණයක් අධ්‍යාපනයට වෙන් කරන්න යනවා කියලා.. දැන් මේක එක පැත්තකින් බලපුවාම මේ ගොල්ලෝ අපිව අන්දන්න හදලා තියෙනවා...බොරු සංඛ්‍යාලේඛන පුම්බපු සංඛ්‍යාලේඛන පෙන්වන්නේ නැතුව සත්‍ය වශයෙන්ම ඒ ගොල්ලෝ කොහොමද අධ්‍යාපනයට වියදම් කරන්නේ කියලා... අපි . බලාගෙන ඉන්නෙත් නෑ.... ඒවට අවශ්‍ය පියවර ගන්නවා..\" 'අය වැය මර උගුලක්‘  යන්න තේමාව කර ගනිමින් පෙරටුගාමී සමාජවාදී පක්ෂය අද කොළඹ කොටුව දුම්රියපොළ ඉදිරිපිට අත් පත්‍රිකා බෙදා හැරීමක් සිදුකළා. චමීර කොස්වත්ත - දේශපාලන මණ්ඩල සභික - පෙරටුගාමී සමාජවාදී පක්ෂය \"කම්කරුවන්ගේ ගොවියන්ගේ විරෝධතා මතු වෙන්න පටන් ගත්තාට පස්සේ දැන් ආණ්ඩුව එක එක ප්‍රකාශ නිකුත් කරනවා... එක එක කොටස අතහරිනවා... ඉවත් කරනවා කියලා.... දැන් ආණ්ඩුව අය වැය කියලා රටේ ආර්ථිකයත් හදනවා කියලා මොනරෙක්නම් පෙන්වන්නේ පිහාටු ගැලවිලා මේ මොනරා කපුටෙක් වෙලා ඉවරයි....\" මේ අතර, රජයේ ඉංජිනේරු වෘත්තිකයන්ට ගෙවිය යුතු රුපියල් 15000 ක දීමනාව ලබා නොදීමට විරෝධය පළ කරමින් රාජ්‍යසේවා ඉංජිනේරු සංගමය අද පෙරවරුවේ වෘත්තීය ක්‍රියාමාර්ගයක නිරත වුණා. කොළඹ නිදහස් චතුරස්‍රයේ සිට  රාජ්‍ය පරිපාලන අමාත්‍යාංශය දක්වා පා ගමනින් පැමිණි ඔවුන් අමාත්‍යාංශය ඉදිරිපිට විරෝධතාවයේ නිරත වෙමින් චෝදනා කළේ 2012 වසරේ සිට තමන්ට කිසිදු දීමනාවක් ලබා දී නොමැති බවයි."}