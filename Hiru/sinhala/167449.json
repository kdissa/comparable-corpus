{"Header": "ජා ඇල ව්‍යාපාරික කාන්තාවක්, තවත් කාන්තාවක් යොදාගෙන ගල්කිරියාගම ඉඩමක කළ දේ (ඡායාරූප)", "Time": "Wednesday, 02 August 2017 - 16:38", "Url": "http://www.hirunews.lk/sinhala/167449/%E0%B6%A2%E0%B7%8F-%E0%B6%87%E0%B6%BD-%E0%B7%80%E0%B7%8A%E2%80%8D%E0%B6%BA%E0%B7%8F%E0%B6%B4%E0%B7%8F%E0%B6%BB%E0%B7%92%E0%B6%9A-%E0%B6%9A%E0%B7%8F%E0%B6%B1%E0%B7%8A%E0%B6%AD%E0%B7%8F%E0%B7%80%E0%B6%9A%E0%B7%8A-%E0%B6%AD%E0%B7%80%E0%B6%AD%E0%B7%8A-%E0%B6%BA%E0%B7%9C%E0%B6%AF%E0%B7%8F%E0%B6%9C%E0%B7%99%E0%B6%B1-%E0%B6%9C%E0%B6%BD%E0%B7%8A%E0%B6%9A%E0%B7%92%E0%B6%BB%E0%B7%92%E0%B6%BA%E0%B7%8F%E0%B6%9C%E0%B6%B8-%E0%B6%89%E0%B6%A9%E0%B6%B8%E0%B6%9A-%E0%B6%9A%E0%B7%85-%E0%B6%AF%E0%B7%9A-%E0%B6%A1%E0%B7%8F%E0%B6%BA%E0%B7%8F%E0%B6%BB%E0%B7%96%E0%B6%B4", "Content": "කාන්තාවක් විසින් පවත්වාගෙන ගිය සහ කාන්තාවක් විසින් පරිපාලනය කරමින් පවත්වාගෙන ගිය මහා පරිමාණ අනවසර මත්පැන් පෙරුම් ස්කාගාරයක් ගල්කිරියාගම ප්‍රදේශයේ දී  ඊයේ(01) රාත්‍රි ගම්මුන් විසින් සොයාගෙන වටලා පොලිසියට භාර දී තිබෙනවා. මෙම ස්ථානයේ තිබී ගෝඩා බැරල් 62 ක් සිනි, දගර සහ ගෑස් උදුන් ගෑස් සිලින්ඩර් ආදී උපකරණ රැසක් සහ පරිපාලනය කළ කාන්තාව ඇතුළු සේවකයින්  07 දෙනකු ගම්මුන් පොලිසියට අල්ලා දී තිබෙනවා. මේ ස්ථානයට වියදම් කරමින් ස්කාගාරය පවත්වාගෙන ගිය කාන්තාව ජාඇළ ප්‍රදේශයේ ප්‍රසිද්ධ ව්‍යාපාරික කාන්තාවක් බවත් ඇය අත්අඩංගුවට ගැනීමට අවශ්‍ය  පියවර ගනිමින් සිටින බවත් පොලිසිය සඳහන් කළා. ගල් කිරියාගම- හබරත්තාවල ගොවි ගම්මානයේ විශාල ඉඩමක් මාසික කුලියට ගෙන එළවලු වගා කරන මුවාවෙන් මෙම මත්පැන් ස්ප්‍රීතු නිෂ්පාදනය කර තිබෙනවා. මෙම නිෂ්පාදනාගාරය තුළට ඇතුළුවීම ප්‍රදේශවාසීන්ට තහනම් කර තිබූ බවද සඳහන්. හැටන් ලිදුල ප්‍රදේශයේ  පදිංචිකරුවෝ පිරිසක් සේවකයන් ලෙස නේවාසිකව නවත්වාගෙන පෙරීම් සිදුකොට ඇති බවයි වාර්තා වන්නේ. ගම්මුන්ට මත්පැන් ගන්ධය වහනය වී මේ ගැන රහසිගතව සොයා බලා මෙම වැටලීම සිදුකළ බවයි වාර්තා වන්නේ. (දඹුල්ල) - කාංචන කුමාර ආරියදාස , (කැකිරාව) - කුෂාන් ජයවර්ධන"}