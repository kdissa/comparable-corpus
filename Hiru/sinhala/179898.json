{"Header": "බැඳුම්කර කොමිසමේ නිර්දේශ හෙට ප්‍රකාශයට - බරපතල වංචා සොයන කොමිෂන් වාර්තාවත් අද", "Time": "Tuesday, 02 January 2018 - 7:31", "Url": "http://www.hirunews.lk/sinhala/179898/%E0%B6%B6%E0%B7%90%E0%B6%B3%E0%B7%94%E0%B6%B8%E0%B7%8A%E0%B6%9A%E0%B6%BB-%E0%B6%9A%E0%B7%9C%E0%B6%B8%E0%B7%92%E0%B7%83%E0%B6%B8%E0%B7%9A-%E0%B6%B1%E0%B7%92%E0%B6%BB%E0%B7%8A%E0%B6%AF%E0%B7%9A%E0%B7%81-%E0%B7%84%E0%B7%99%E0%B6%A7-%E0%B6%B4%E0%B7%8A%E2%80%8D%E0%B6%BB%E0%B6%9A%E0%B7%8F%E0%B7%81%E0%B6%BA%E0%B6%A7-%E0%B6%B6%E0%B6%BB%E0%B6%B4%E0%B6%AD%E0%B6%BD-%E0%B7%80%E0%B6%82%E0%B6%A0%E0%B7%8F-%E0%B7%83%E0%B7%9C%E0%B6%BA%E0%B6%B1-%E0%B6%9A%E0%B7%9C%E0%B6%B8%E0%B7%92%E0%B7%82%E0%B6%B1%E0%B7%8A-%E0%B7%80%E0%B7%8F%E0%B6%BB%E0%B7%8A%E0%B6%AD%E0%B7%8F%E0%B7%80%E0%B6%AD%E0%B7%8A-%E0%B6%85%E0%B6%AF", "Content": "බරපතල වංචා පිළිබඳව විමර්ශනය කිරීම සඳහා පත් කළ ජනාධිපති කොමිසමේ වාර්තාව අද (02) පස්වරුවේ ජනාධිපති මෛත්‍රීපාල සිරිසේන වෙත භාරදීමට නියමිතයි. කොමිසම මගින් විමර්ශනය කළ සිදුවීම් 15 කට ආසන්න සංඛ්‍යාවක වාර්තා මෙහිදී ජනාධිපතිවරයා වෙත භාර දෙන බව එම කොමිසමේ ලේකම් එච්.ඩබ්ලිව්. ගුණදාස හිරු ප්‍රවෘත්ති අංශයට කියා සිටියා. මේ අතර, බැඳුම්කර කොමිසම් වාර්තාව සම්බන්ධයෙන් සහ එහි නිර්දේශ පිළිබඳව හෙට දිනයේදී මාධ්‍ය වෙත විශේෂ ප්‍රකාශයක් සිදුකරන බව ජනාධිපති මෛත්‍රීපාල සිරිසේන ප්‍රකාශ කළා. ප්‍රශ්න ගත බැඳුම්කර කොමිසම සිදුකළ විමර්ශනයේ වාර්තාව පසුගිය 30 වනදා ජනාධිපතිවරයාට භාරදුන්නේ එහි සභාපති ශ්‍රේෂ්ඨාධිකරණ විනිසුරු කේ.ටී. චිත්‍රසිරි විසින්. පිටු 1400 කින් සහ ඇමුණුම් 100 කින් පමණ සමන්විත මෙම වාර්තාවේ සාක්ෂිකරුවන් 70 දෙනෙකුගේ සාක්ෂි මෙන්ම, ප්‍රශ්න ගත බැඳුම්කර සිද්ධිය සම්බන්ධයෙන් ගත යුතු ක්‍රියාමාර්ග පිළිබඳ නිර්දේශ ද ඇතුළත්. මේ අතර, බරපතල වංචා පිළිබඳව විමර්ශනය කිරීමේ ජනාධිපති කොමිසම සහ මහබැංකු බැඳුම්කර සිද්ධිය පිළිබඳව විමර්ශනය කරන ජනාධිපති කොමිසම විසින් ජනාධිපතිවරයා වෙත ලබාදුන් වාර්තාවල පිටපතක් ලබාදෙන්නැයි ජනාධිපති ලේකම්වරයාගෙන් ඉල්ලීමක් කරන බව ජනතා විමුක්ති පෙරමුණ පවසනවා. ඊට අදාළ ඉල්ලුම් පත්‍රය අද (02) පෙරවරුවේ ජනාධිපති ලේකම්වරයාට භාර දෙන බවයි ජනතා විමුක්ති පෙරමුණේ දේශපාලන මණ්ඩල සභික වසන්ත සමරසිංහ හිරු ප්‍රවෘත්ති අංශයට කියා සිටියේ."}