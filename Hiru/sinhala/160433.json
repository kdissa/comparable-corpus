{"Header": "ජාත්‍යන්තර මත්ද්‍රව්‍ය ජාවාරම්කරුවෙකු අධිකරණයට ඉදිරිපත් කරන්නැයි නියෝගයක්", "Time": "Tuesday, 02 May 2017 - 13:41", "Url": "http://www.hirunews.lk/sinhala/160433/%E0%B6%A2%E0%B7%8F%E0%B6%AD%E0%B7%8A%E2%80%8D%E0%B6%BA%E0%B6%B1%E0%B7%8A%E0%B6%AD%E0%B6%BB-%E0%B6%B8%E0%B6%AD%E0%B7%8A%E0%B6%AF%E0%B7%8A%E2%80%8D%E0%B6%BB%E0%B7%80%E0%B7%8A%E2%80%8D%E0%B6%BA-%E0%B6%A2%E0%B7%8F%E0%B7%80%E0%B7%8F%E0%B6%BB%E0%B6%B8%E0%B7%8A%E0%B6%9A%E0%B6%BB%E0%B7%94%E0%B7%80%E0%B7%99%E0%B6%9A%E0%B7%94-%E0%B6%85%E0%B6%B0%E0%B7%92%E0%B6%9A%E0%B6%BB%E0%B6%AB%E0%B6%BA%E0%B6%A7-%E0%B6%89%E0%B6%AF%E0%B7%92%E0%B6%BB%E0%B7%92%E0%B6%B4%E0%B6%AD%E0%B7%8A-%E0%B6%9A%E0%B6%BB%E0%B6%B1%E0%B7%8A%E0%B6%B1%E0%B7%90%E0%B6%BA%E0%B7%92-%E0%B6%B1%E0%B7%92%E0%B6%BA%E0%B7%9D%E0%B6%9C%E0%B6%BA%E0%B6%9A%E0%B7%8A", "Content": "ජාත්‍යන්තර මත්ද්‍රව්‍ය ජාවාරම්රකරුවෙකු වන මොහොමඞ් සිද්ධික් නමැත්තා වහාම අධිකරණයට ඉදිරිපත් කරන ලෙස කොළඹ ප්‍රධාන මහේස්ත්‍රාත් ලාල් රණසිංහ බණ්ඩාර, වැලිකඩ බන්ධනාගාර අධිකාරිවරයාට අද ආසන නියෝගයක් ලබාදුන්නා. ඒ, හෙරොයින් ජාවාරම් කර, උපයා ගත් මුදල් සන්තකයේ තබා ගනිමින් මුදල් විශුද්ධිකරණ වැළැක්වීමේ පනත යටතේ අපරාධ පරීක්ෂණ දෙපාර්තමේන්තුව ගොනු කර තිබූ නඩුවක් අද කැදවූ අවස්ථාවේදීයි. මෙහිදී විත්තියේ නීතිඥවරයා අධිකරණය හමුවේ කරුණු දක්වමින් කියා සිටියේ අධිකරණයේ අවසරයකින් තොරව ආරක්ෂක හේතූන් මත යැයි පවසා තම සේවාදායකයා අවස්ථා දෙකකදී අධිකරණයට රැගෙන නොආ බවයි. මෙහිදී විත්තිකාර මොහොමඞ් සිද්ධික් වෙනුවෙන් පෙනී සිටි නීතිඥවරයා මහේස්ත්‍රාත්වරයාගෙන් විමසා සිටියේ විනිසුරුවරයා එවැනි නියෝගයක් ලබාදී තිබුණේද යන්නයි. තමා එවැනි නියෝගයක් ලබාදී නොමැති බවත්, බන්ධනාගාර අධිකාරිවරයාට අවශ්‍ය පරිදි අධිකරණයේ අවසරයකින් තොරව විත්තිකරුවන් අධිකරණයට රැගෙන ඒම නතර කළ නොහැකි බවත් මහේස්ත්‍රාත්වරයා එහිදී කියා සිටියා."}