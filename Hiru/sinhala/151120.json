{"Header": "තුර්කි ප්‍රහාරයේ වගකීම භාර ගනී", "Time": "Monday, 02 January 2017 - 15:47", "Url": "http://www.hirunews.lk/sinhala/151120/%E0%B6%AD%E0%B7%94%E0%B6%BB%E0%B7%8A%E0%B6%9A%E0%B7%92-%E0%B6%B4%E0%B7%8A%E2%80%8D%E0%B6%BB%E0%B7%84%E0%B7%8F%E0%B6%BB%E0%B6%BA%E0%B7%9A-%E0%B7%80%E0%B6%9C%E0%B6%9A%E0%B7%93%E0%B6%B8-%E0%B6%B7%E0%B7%8F%E0%B6%BB-%E0%B6%9C%E0%B6%B1%E0%B7%93", "Content": "පුද්ගලයන් 39 දෙනෙකු ජීවිතක්ෂයට පත් කරමින් නව අවුරුදු උදාවේදී තුර්කියේ ඉස්තාන්බූල් නුවර රාත්‍රී සමාජ ශාලාවකට එල්ල කළ ත්‍රස්ත ප්‍රහාරයේ වගකීම අයි.එස්. සංවිධානය විසින් භාරගෙන තිබෙනවා. එමගින් නිවේදනයක් නිකුත් කරමින් ප්‍රකාශ කළේ තම සංවිධානයේ වීර සොල්දාදුවෙකු මෙම ප්‍රහාරය එල්ල කළ බවයි. ප්‍රහාරය පිළිබඳ තවත් තොරතුරු රැසක් මේ වන විට අනාවරණ වී තිබෙනවා. විදේශිකයන් ඇතුළු 600කට අධික පිරිසක් නව අවුරුද්ද පිළිගැනීමට ඉස්තාන්බූල් නුවර රෙයිනා සමාජශාලාවට එක්ව සිටි අතර, ප්‍රහාරකයා ලෝගුවක් ද පැළඳ එහි පැමිණ ඇත්තේ කුලී රථයකින්. පසුව ඔහු මෝටර් රථයෙන් රැගෙන ආ විශාල ධාරිතාවක් සහිත ගිනි අවියෙන් නොනවත්වා වෙඩි තබා ඇති අතර, අවම වශයෙන් උණ්ඩ 180ක් නිකුත් කර තිබෙනවා. පසුව කලබලයට පත් පිරිස මැදින් ඔහු ගිනි අවිය ද දමා පළා ගොස් තිබුණා. ප්‍රහාරයෙන් 39 දෙනෙකු ජිවිතක්ෂයට පත්වුණා. තුවක්කුකරු ප්‍රහාරය එල්ල කරන අයුරු පහතින්."}