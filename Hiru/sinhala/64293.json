{"Header": "වැලිවේරියේ තරුණයා මිය ගියේ වෙඩි වැදීමෙන්. - මරණ පරීක්ෂක", "Time": "Friday, 02 August 2013 - 18:58", "Url": "http://www.hirunews.lk/sinhala/64293/%E0%B7%80%E0%B7%90%E0%B6%BD%E0%B7%92%E0%B7%80%E0%B7%9A%E0%B6%BB%E0%B7%92%E0%B6%BA%E0%B7%9A-%E0%B6%AD%E0%B6%BB%E0%B7%94%E0%B6%AB%E0%B6%BA%E0%B7%8F-%E0%B6%B8%E0%B7%92%E0%B6%BA-%E0%B6%9C%E0%B7%92%E0%B6%BA%E0%B7%9A-%E0%B7%80%E0%B7%99%E0%B6%A9%E0%B7%92-%E0%B7%80%E0%B7%90%E0%B6%AF%E0%B7%93%E0%B6%B8%E0%B7%99%E0%B6%B1%E0%B7%8A-%E0%B6%B8%E0%B6%BB%E0%B6%AB-%E0%B6%B4%E0%B6%BB%E0%B7%93%E0%B6%9A%E0%B7%8A%E0%B7%82%E0%B6%9A", "Content": "රතුපස්වල ජල ගැටළුව මුල් කර ගනිමින් වැලිවේරිය නගර මධ්‍යයේ ඊයේ (01) පැවැති විරෝධතාවය අතරතුර ජීවිතක්ෂයට පත්වූ තරුණයාගේ පශ්චාත් මරණ පරීක්ෂණ කටයුතු අද (02) දහවල් ගම්පහ මහ රෝහලේ දී සිදුකෙරුණා. එහිදී හෙළිවුණේ වෙඩි වැදීමකින් මෙම මරණය සිදුවී ඇති බවයි. ඉන් අනතුරුව දේහය ඥාතීන් වෙත භාර දුන් බවයි ගම්පහ මහරෝහලේ අධ්‍යක්ෂ වෛද්‍ය සුදත් ධර්මරත්න ප්‍රකාශ කළේ. සිද්ධියෙන් ජීවිතක්ෂයට පත්වුණේ වැලිවේරිය - හෙලන්වත්ත ප්‍රදේශයේ පදිංචි ලබන වසරේ උසස් පෙළ විභාගයට පෙනී සිටීමට නියමිතව සිටි 17 හැවිරිදි තරුණයෙක්. මිය ගිය තරුණයාගේ මිත්තණිය හිරු ප්‍රවෘත්ති අංශයට සිද්ධිය පිළිබදව අදහස් පළ කළේ මෙලෙසයි. වැලිවේරිය සිද්ධියෙන් තුවාල ලැබූවන් 56 දෙනෙකු තවදුරටත් රෝහල්ගතව ප්‍රතිකාර ලබනවා. ඉන් 8 දෙනෙකු කොළඹ ජාතික රෝහලේ ප්‍රතිකාර ලබන අතර එම පිරිසෙන් සිව් දෙනෙකු තවමත් ප්‍රතිකාර ලබන්නේ දැඩි සත්කාර ඒකකයේයි. එහි ඊයේ (01) සිට ප්‍රතිකාර ලබමින් සිටි වැලිවේරිය පොලිසියේ ස්ථානාධිපතිවරයා, හමුදා නිලධාරියෙකු සහ සාමාන්‍ය වැසියන් දෙදෙනෙකු යළි සාමාන්‍ය වාට්ටු වෙත යොමු කර තිබෙනවා. සිද්ධියෙන් තුවාල ලැබූ තවත් 23 දෙනෙකු ගම්පහ රෝහලේ ප්‍රතිකාර ලබන අතර, සෙසු තුවාලකරුවන් රාගම, වතුපිටිවල සහ උඩුපිල ග්‍රාමීය රෝහලේ ප්‍රතිකාර ලබන බවයි රෝහල් ආරංචි මාර්ග ප්‍රකාශ කළේ. මේ අතර, බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති අනුර සේනානායක අද (02) සිද්ධියෙන් මිය ගිය තරුණයාගේ නිවසට පැමිණ ඥාතීන් සමඟ කතාබහක නිරතවුණා. ඉන් අනතුරුව මාධ්‍ය වෙත අදහස් දැක්වූ ජ්‍යෙෂ්ඨ නියෝජ්‍ය පොලිස්පතිවරයා සදහන් කළේ අදාළ සිද්ධිය ඇතිවන අවස්ථාවේ එම ස්ථානයට ගම්වාසින් හැර පිටස්තර පිරිසක් පැමිණ ඇති බවට සාක්ෂි තිබෙන බවයි. වැලිවේරිය නගරයේදී ඊයේ (01) ඇතිවු තත්ත්වය සම්බන්ධයෙන් යුද හමුදා මාධ්‍ය ප්‍රකාශක බ්‍රිගේඩියර් රුවන් වනිගසූරියගෙන් ද හිරු ප්‍රවෘත්ති අංශය විමසීමක් කළා. ගම්පහ මහේස්ත්‍රාත් හේෂාන්ත ද මෙල් අද (02) පෙරවරුවේ නොසන්සුන්කාරී තත්ත්වය ඇතිවු වැලිවේරිය ප්‍රදේශය නිරීක්ෂණය කළා. මේ අතර, සිද්ධිය සම්බන්ධයෙන් ශ්‍රී ලංකා මානව හිමිකම් කොමිෂන් සභාවද පරීක්ෂණයක් ආරම්භ කර තිබෙනවා. වැලිවේරිය සිද්ධිය පිළිබඳ පරීක්ෂණ කොළඹ අපරාධ කොට්ඨාශයට භාරදී ඇති අතර, විශේෂ පොලිස් කණ්ඩායමක් යටතේ එය මෙහෙය වනු ඇති."}