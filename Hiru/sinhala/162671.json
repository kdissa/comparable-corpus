{"Header": "පොලිසියේ ඉහළ පුටුවල වෙනසක්", "Time": "Friday, 02 June 2017 - 12:47", "Url": "http://www.hirunews.lk/sinhala/162671/%E0%B6%B4%E0%B7%9C%E0%B6%BD%E0%B7%92%E0%B7%83%E0%B7%92%E0%B6%BA%E0%B7%9A-%E0%B6%89%E0%B7%84%E0%B7%85-%E0%B6%B4%E0%B7%94%E0%B6%A7%E0%B7%94%E0%B7%80%E0%B6%BD-%E0%B7%80%E0%B7%99%E0%B6%B1%E0%B7%83%E0%B6%9A%E0%B7%8A", "Content": "වහාම ක්‍රියාත්මක වන පරිදි ජ්‍යෙෂ්ඨ නියෝජ්‍ය පොලිස්පතිවරුන් තුන් දෙනෙකුට සහ නියෝජ්‍ය පොලිස්පතිවරුන් 09 දෙනෙකුට ස්ථාන මාරුවීම් ලබාදී තිබෙනවා. පොලිස් මූලස්ථානය නිවේදනය කළේ ජාතික පොලිස් කොමිසන් සභාවේ අනුමැතියට යටත්ව සේවා අවශ්‍යතා මත මෙම ස්ථාන මාරුවීම් සිදුකර ඇති බවයි. ඒ අනුව ජ්‍යෙෂ්ඨ නියෝජ්‍ය පොලිස්පති ජගත් අබේසිරිගුණවර්ධන, ජ්‍යෙෂ්ඨ නියෝජ්‍ය පොලිස්පති සහයක සේවා සිට උතුරු මැද සහ වයඹ පළාත් භාර ජ්‍යෙෂ්ඨ නියෝජ්‍ය පොලිස්පතිවරයා ලෙස මාරු කර තිබෙනවා. එම පුරප්පාඩුව සඳහා පත්කර ඇත්තේ උතුරු මැද සහ වයඹ පළාත් භාරව සිටි ජ්‍යෙෂ්ඨ නියෝජ්‍ය පොලිස්පති රවී විජේගුණවර්ධනයි. විශේෂ ආරක්ෂණ කොට්ඨාශය භාරව සිටි ජ්‍යෙෂ්ඨ නියෝජ්‍ය පොලිස්පති රොෂාන් ප්‍රනාන්දු උතුරු පළාත භාර ජ්‍යෙෂ්ඨ නියෝජ්‍ය පොලිස්පතිවරයා ලෙස පත්කර තිබෙනවා. එමෙන්ම, සබරගමුව නියෝජ්‍ය පොලිස්පතිවරයා ලෙස කටයුතු කළ නියෝජ්‍ය පොලිස්පති පී.මුණසිංහ විශේෂ ආරක්ෂණ දිසාව භාර නියෝජ්‍ය පොලිස්පතිවරයා ලෙස පත්කර ඇති අතර, සබරගමුව නව නියෝජ්‍ය පොලිස්පතිවරයා වන්නේ පොලිස්පතිවරයාගේ මාණ්ඩලික නියෝජ්‍ය පොලිස්පති තනතුරේ කටයුතු කළ නියෝජ්‍ය පොලිස්පති ආර්.එල්. කොඩිතුවක්කුයි. එසේම, පිරිස් බඳවා ගැනීම් සහ පුහුණු කොට්ඨාශය භාරව සිටි නියෝජ්‍ය පොලිස්පති එස්.සී.මැදවත්ත පොලිස් මත්ද්‍රව්‍ය නාශක කාර්යාංශය භාර නව නියෝජ්‍ය පොලිස්පතිවරයා වන අතර, එම තනතුරේ මෙතෙක් කටයුතු කළ නියෝජ්‍ය පොලිස්පති කමල් සිල්වා අපරාධ සහ රථවාහන කොට්ඨාශය භාර නියෝජ්‍ය පොලිස්පතිවරයා ලෙස පත්කර ඇති බවයි පොලිස් මූලස්ථානය සඳහන් කළේ. බඳවා ගැනීම් සහ පුහුණු කොට්ඨාශය භාර නව නියෝජ්‍ය පොලිස්පතිවරයා වන්නේ යාපනය දිසාව භාරව සිටි පී.පී.එස්.එම්.ධර්මරත්නයි. රථවාහන කොට්ඨාශය භාරව සිටි නියෝජ්‍ය පොලිස්පති කේ.පී.ප්‍රනාන්දු යාපනය දිසාව භාර නියෝජ්‍ය පොලිස්පතිවරයා ලෙස පත්කර තිබෙනවා. එමෙන්ම, ගාල්ල දිසාව භාරව සිටි නියෝජ්‍ය පොලිස්පති ඩබ්ලිව්.කේ.ජයලත්, මාතර සහ තංගල්ල දිසා භාර නව නියෝජ්‍ය පොලිස්පතිවරයා ලෙස පත්කර ඇති අතර, මේ දක්වා මාතර සහ තංගල්ල දිසාව භාරව සිටි නියෝජ්‍ය පොලිස්පති ඒ.එච්.එම්.ඩබ්ලිව්.සී.කේ.අලහකෝන් ගාල්ල දිසාව භාර නියෝජ්‍ය පොලිස්පතිවරයා ලෙස පත්කර තිබෙනවා. එමෙන්ම, අපරාධ සහ අපරාධ බුද්ධි දිසාව භාරව සිටි නියෝජ්‍ය  පොලිස්පති ප්‍රියන්ත ජයකොඩි, පොලිස්පතිවරයාගේ මාණ්ඩලික නියෝජ්‍ය පොලිස්පතිවරයා ලෙස පත්කර ඇති බවයි පොලිස් මූලස්ථානය නිවේදනය කළේ."}