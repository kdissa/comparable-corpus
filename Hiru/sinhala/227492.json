{"Header": "මැඩගස්කරයේදී මෝටර් රථයක් ගංඟාවකට පෙරලී ශ්‍රී ලාංකිකයන් තුන් දෙනෙකු මරුට", "Time": "Saturday, 02 November 2019 - 20:19", "Url": "http://www.hirunews.lk/sinhala/227492/%E0%B6%B8%E0%B7%90%E0%B6%A9%E0%B6%9C%E0%B7%83%E0%B7%8A%E0%B6%9A%E0%B6%BB%E0%B6%BA%E0%B7%9A%E0%B6%AF%E0%B7%93-%E0%B6%B8%E0%B7%9D%E0%B6%A7%E0%B6%BB%E0%B7%8A-%E0%B6%BB%E0%B6%AE%E0%B6%BA%E0%B6%9A%E0%B7%8A-%E0%B6%9C%E0%B6%82%E0%B6%9F%E0%B7%8F%E0%B7%80%E0%B6%9A%E0%B6%A7-%E0%B6%B4%E0%B7%99%E0%B6%BB%E0%B6%BD%E0%B7%93-%E0%B7%81%E0%B7%8A%E2%80%8D%E0%B6%BB%E0%B7%93-%E0%B6%BD%E0%B7%8F%E0%B6%82%E0%B6%9A%E0%B7%92%E0%B6%9A%E0%B6%BA%E0%B6%B1%E0%B7%8A-%E0%B6%AD%E0%B7%94%E0%B6%B1%E0%B7%8A-%E0%B6%AF%E0%B7%99%E0%B6%B1%E0%B7%99%E0%B6%9A%E0%B7%94-%E0%B6%B8%E0%B6%BB%E0%B7%94%E0%B6%A7", "Content": "මැඩගස්කරයේදී මෝටර් රථයක් ගඟකට පෙරළී සිදුවූ අනතුරකින් ශ්‍රී ලාංකිකයන් තුන් දෙනෙකු මියගොස් ඇති බව විදේශ කටයුතු අමාත්‍යාංශය ප්‍රකාශ කළා. අන්තනානරිවෝ නගරයේ සිට කිලෝමීටර් 90 ක් දුරින් වූ වංගු සහිත මාර්ගයකදී මෙම අනතුර සිදුව ඇති බව වාර්තා වනවා. ගංඟාවට වැටුණු වාහනයේ මියගිය ශ්‍රී ලාංකිකයන්ගේ සිරුරු ගොඩගෙන ඇත්තේ මැඩගස්කර් පොලීසිය විසින්. සී-ෂෙල්ස් හි ශ්‍රී ලංකා මහ කොමසාරිස් කාර්යාලය ඒ පිළිබඳව තොරතුරු දැනුම්දුන් බවයි විදේශ කටයුතු අමාත්‍යාංශය සඳහන් කළේ. පෙරේදා රාත්‍රි 09 ත්, 10 ත් අතර කාලයේදී අනතුර සිදුව ඇති අතර, මියගිය ශ්‍රී ලාංකිකයන්ගේ සිරුරු ප්‍රදේශයේ රෝහලක තැන්පත් කර ඇති බව සඳහන්. මේ අතර ගාල්ල - අකුරැස්ස ප්‍රධාන මාර්ගයේ අගුළුගහ ප්‍රදේශයේදී ත්‍රිරෝද රථයක් සහ විදුලිබල මණ්ඩලයේ ලොරියක් මුහුණට මුහුණ ලා ගැටී සිදුවූ අනතුරකින් කාන්තාවන් දෙදෙනෙකු ජීවිතක්ෂයට පත්වී තිබෙනවා. ඊයේ රාත්‍රියේ සිදුවූ මෙම අනතුරින් තුවාල ලැබූ පස්දෙනෙකු කරාපිටිය රෝහලට ඇතුළත් කරනු ලැබුවා. මෙහිදි මියගොස් ඇත්තේ වීරකැටිය ප්‍රදේශයේ පදිංචි වයස අවුරුදු 32 ක් සහ 68 ක් වන කාන්තාවන් දෙදෙනෙක්. අනතුර සිදුවන අවස්ථාවේ ත්‍රිරෝද රථයේ කුඩා ළමයින් දෙදෙනෙකු ඇතුලු හත්දෙනෙකු ගමන් කර ඇති බව සඳහන්."}