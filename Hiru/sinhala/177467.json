{"Header": "දළ පුට්ටුවා ඝාතකයින් කට අරී - \"ඇත් දළ පෙන්ඩන්ට් ග්‍රාම නිලධාරීන් දෙදෙනා\"ට වැඩ වරදී (ඡායාරූප)", "Time": "Saturday, 02 December 2017 - 21:09", "Url": "http://www.hirunews.lk/sinhala/177467/%E0%B6%AF%E0%B7%85-%E0%B6%B4%E0%B7%94%E0%B6%A7%E0%B7%8A%E0%B6%A7%E0%B7%94%E0%B7%80%E0%B7%8F-%E0%B6%9D%E0%B7%8F%E0%B6%AD%E0%B6%9A%E0%B6%BA%E0%B7%92%E0%B6%B1%E0%B7%8A-%E0%B6%9A%E0%B6%A7-%E0%B6%85%E0%B6%BB%E0%B7%93-%E0%B6%87%E0%B6%AD%E0%B7%8A-%E0%B6%B4%E0%B7%99%E0%B6%B1%E0%B7%8A%E0%B6%A9%E0%B6%B1%E0%B7%8A%E0%B6%A7%E0%B7%8A-%E0%B6%9C%E0%B7%8A%E2%80%8D%E0%B6%BB%E0%B7%8F%E0%B6%B8-%E0%B6%B1%E0%B7%92%E0%B6%BD%E0%B6%B0%E0%B7%8F%E0%B6%BB%E0%B7%93%E0%B6%B1%E0%B7%8A-%E0%B6%AF%E0%B7%99%E0%B6%AF%E0%B7%99%E0%B6%B1%E0%B7%8F%E0%B6%A7-%E0%B7%80%E0%B7%90%E0%B6%A9-%E0%B7%80%E0%B6%BB%E0%B6%AF%E0%B7%93-%E0%B6%A1%E0%B7%8F%E0%B6%BA%E0%B7%8F%E0%B6%BB%E0%B7%96%E0%B6%B4", "Content": "ඇත් දළවලින් සකස් කළ පෙන්ඩන්ට් 3 ක් සමග ග්‍රාම නිලධාරීවරුන් දෙදෙනෙකු පොලිස් අත්අඩංගුවට ගෙන තිබෙනවා. නිකවැරටිය කොට්ඨාශ බුද්ධි අංශයේ නිලධාරීන්ට ලැබුනු තොරතුරකට අනුවයි පොල්පිතිගම ප්‍රදේශයේදී අද සවස සැකකරුවන් අත්අඩංගුවට ගැනුනේ. ඒ සැකකරුවන් සිය නිවෙස්වල සිටියදීයි. මෙම පුද්ගලයන් රන් කොපු යොදා ඇත් දළවලින් පෙන්ඩන්ට් සකස්කර තිබු බව සඳහන්. අවුරුදු 32 සහ 43 වයස්වල පසුවන සැකකාර ග්‍රාම නිලධාරීවරුන් දෙදෙනා මුදුගමුව සහ කොස්ගහඇල ප්‍රදේශවල පදිංචිකරුවන්. එක් අයෙක් මකුල්පොත ග්‍රාම නිලධාරී ලෙසට කටයුතු කරන අතර අනෙක් සැකකරු දොරවේරුව ග්‍රාම නිලධාරී ලෙසට කටයුතු කරන බවයි පොලිසිය කියාසිටියේ. දළ පුට්ටුවා ඝාතනය සම්බන්ධයෙන් දැනට රක්ෂිත බන්ධනාගාර ගතකර සිටින සැකකරුවන්ගෙන් ලැබුනු තොරතුරු ද මෙම ග්‍රාම නිලධාරීන් දෙදෙනා අත්අඩංගුවට ගැනීමට පදනම් වී තිබෙනවා. ඔවුන් දෙදෙනා සතුව තිබී හමුවු පෙන්ඩන්ට් දළ පුට්ටුවාගේ දළවලින් නිර්මාණය කළ ඒවා බවටයි අනාවරණ වී ඇත්තේ. ඔවුන් හෙට මහව මහේස්ත්‍රාත් අධිකරණයට ඉදිරිපත් කිරීමට නියමිතයි. ගල්ගමුවේ දළ පූට්ටුවා හස්තියාට වෙඩි තබා ඝාතනය කිරීමේ සිද්ධිය සම්බන්ධයෙන් ග්‍රාම නිලධාරිවරයෙකු ඇතුළු පුද්ගලයින් 8 දෙනෙකු මීට පෙර පොලීසිය අත්අඩංගුවට ගත්තා."}