{"Header": "කෘමි උවදුර ලොවපුරා පැතිරේ.", "Time": "Monday, 02 September 2013 - 19:06", "Url": "http://www.hirunews.lk/sinhala/66365/%E0%B6%9A%E0%B7%98%E0%B6%B8%E0%B7%92-%E0%B6%8B%E0%B7%80%E0%B6%AF%E0%B7%94%E0%B6%BB-%E0%B6%BD%E0%B7%9C%E0%B7%80%E0%B6%B4%E0%B7%94%E0%B6%BB%E0%B7%8F-%E0%B6%B4%E0%B7%90%E0%B6%AD%E0%B7%92%E0%B6%BB%E0%B7%9A", "Content": "මිහිතලය උණුසුම්වීම නිසා ආහාර භෝග විනාශ කරන කෘමීන් සහ රෝග ලොව පුරා පැතිරෙමින් පවතින බව නව විද්‍යාත්මක පර්යේෂණයකින් හෙළි වී තිබෙනවා. ඔක්ස්ෆර්ඞ් සහ එක්ස්ටර් විශ්වවිද්‍යාලවල විද්‍යාඥයන් පිරිසක් සිදුකළ එම පර්යේෂණයේ සොයා ගැනීම් ස්වභාව - කාලගුණ වෙනස්කම් පිළිබඳ විද්‍යා සඟරාවේ නවතම කලාපයේ පළ වී තිබෙනවා. එම විද්‍යාඥයන් පවසන්නේ කාලගුණ වෙනස හේතුවෙන් ආහාර භෝග විනාශ කරන කෘමි වර්ග නිරක්ෂයේ සිට උතුරු සහ දකුණු ධ‍්‍රැව ප්‍රදේශ දෙසට සංක්‍රමණය වෙමින් සිටින බවයි. වාර්ෂිකව ඔවුන් මෙලෙස කිලෝමීටර් 3ක් පමණ පැතිරෙන අතර මෙතෙක් හිතකර නොවූ ශීත දේශගුණ පැවැති ප්‍රදේශ ද ආක්‍රමණය කරමින් සිටිනවා. දැනට ලොව ආහාර භෝගවලින් සියයට 16ක් පමණ කෘමීන් සහ රෝග නිසා විනාශයට පත්වනවා. මෙම තත්ත්වය වර්ධනය වුවහොත් ලෝකයේ ආහාර සුරක්ෂිතතාව ඉදිරි දශක කිහිපය තුළ දැවැන්ත අභියෝගයට ලක්වනු ඇති."}