{"Header": "Update: දුර ගමන් සේවා බස් රථ සේවක වර්ජනය තවදුරටත්", "Time": "Monday, 02 March 2015 - 19:35", "Url": "http://www.hirunews.lk/sinhala/104634/update-%E0%B6%AF%E0%B7%94%E0%B6%BB-%E0%B6%9C%E0%B6%B8%E0%B6%B1%E0%B7%8A-%E0%B7%83%E0%B7%9A%E0%B7%80%E0%B7%8F-%E0%B6%B6%E0%B7%83%E0%B7%8A-%E0%B6%BB%E0%B6%AE-%E0%B7%83%E0%B7%9A%E0%B7%80%E0%B6%9A-%E0%B7%80%E0%B6%BB%E0%B7%8A%E0%B6%A2%E0%B6%B1%E0%B6%BA-%E0%B6%AD%E0%B7%80%E0%B6%AF%E0%B7%94%E0%B6%BB%E0%B6%A7%E0%B6%AD%E0%B7%8A", "Content": "ඉල්ලීම් 11 ක් මුල් කරගෙන ආරම්භ කළ දුර ගමන් සේවා පෞද්ගලික බස් රථ සේවක දීප ව්‍යාප්ත වැඩවර්ජනය තවදුරටත් ක්‍රියාත්මක වන බව දේශමාමක බස් රථ රියදුරන් සහ කොන්දොස්තරවරුන්ගේ ජාතික සංවිධානය පවසනවා. දුරගමන් බස් රථ නැවැත්වීමට නියමිත ස්ථානයක් ලබාදෙන ලෙස සහ අසාධාරණ දඩ මුදල් අය කිරීම අත්හිටුවීම ඇතුළු ඉල්ලීම් 11 ක් මුල් කරගෙනයි මෙම වැඩවර්ජනය ක්‍රියාත්මකව ඇත්තේ. අදාළ ගැටලූව සම්බන්ධයෙන් වූ සංදේශයක් දේශමාමක බස් රථ රියදුරන් සහ කොන්දොස්තරවරුන්ගේ ජාතික සංවිධානයේ නියෝජිතයින් පිරිසක් ප්‍රවාහන අමාත්‍යාංශයේ අතිරේක ලේකම්වරයෙකුට භාර දුන්නා. ඒ, එම නියෝජිතයින් පිරිසක් පිටකොටුව දුම්රිය ස්ථානයේ සිට පා ගමනින් ප්‍රවාහන අමාත්‍යාංශය වෙත පැමිණීමෙන් අනතුරුවයි. අදාළ සංදේශයට ලිඛිත පිළිතුරක් ලැබෙනතුරු සිය වර්ජනය අඛන්ඩව සිදුකරන බවයි එම සංවිධානයේ සභාපති පූජ්‍ය ඌවතැන්නේ සුමන හිමියන් වැඩිදුරටත් සඳහන් කළේ. පිටකොටුව - බැස්ටියන් මාවතෙන් ගමන් ආරම්භ කරන දුර ගමන් සේවා පෞද්ගලික බස් රථ මෙලෙස දීප ව්‍යාප්ත වැඩවර්ජනයක් ආරම්භ කළේ ඊයේ (01) රාත්‍රියේ සිටයි. කෙසේ වෙතත්, ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න හිරු ප්‍රවෘත්ති අංශයට ප්‍රකාශ කළේ අද දිනය තුළ බාධාවකින් තොරව බස් රථ 20,000 ක් පමණ ධාවනයේ යෙදුණු බවයි. අප වාර්තාකරුවන් සඳහන් කළේ ඇතැම් දුරගමන් සේවා බස් රථ ධාවනයෙන් ඉවත්වී තිබූ නමුත්, අන්තර් පළාත් බස් රථ සේවාවන් සාමාන්‍ය පරිදි ක්‍රියාත්මක වූ බවයි. මීට පෙර පල කළ පුවත පහතින් බලන්න : දුරගමන් තාවකාලිකව නවතී rn සනීපාරක්ෂාව ඉල්ලා බස් සේවකයන් වර්ජනයක"}