{"Header": "ඉතාලියේ සංක්‍රමණික අර්බුදය ඛේදවාචකයක්, ජගත් සංවිධානය කියයි", "Time": "Sunday, 02 July 2017 - 13:24", "Url": "http://www.hirunews.lk/sinhala/164899/%E0%B6%89%E0%B6%AD%E0%B7%8F%E0%B6%BD%E0%B7%92%E0%B6%BA%E0%B7%9A-%E0%B7%83%E0%B6%82%E0%B6%9A%E0%B7%8A%E2%80%8D%E0%B6%BB%E0%B6%B8%E0%B6%AB%E0%B7%92%E0%B6%9A-%E0%B6%85%E0%B6%BB%E0%B7%8A%E0%B6%B6%E0%B7%94%E0%B6%AF%E0%B6%BA-%E0%B6%9B%E0%B7%9A%E0%B6%AF%E0%B7%80%E0%B7%8F%E0%B6%A0%E0%B6%9A%E0%B6%BA%E0%B6%9A%E0%B7%8A-%E0%B6%A2%E0%B6%9C%E0%B6%AD%E0%B7%8A-%E0%B7%83%E0%B6%82%E0%B7%80%E0%B7%92%E0%B6%B0%E0%B7%8F%E0%B6%B1%E0%B6%BA-%E0%B6%9A%E0%B7%92%E0%B6%BA%E0%B6%BA%E0%B7%92", "Content": "උතුරු අප්‍රිකාවේ සිට මධ්‍යධරණී මුහුද තරණය කොට ඉතාලියට මුහුදු මාර්ගයෙන් පැමිණෙන නීතිවිරෝධී සංක්‍රමණිකයන් සංඛ්‍යාව සීග්‍ර ලෙස ඉහළ යාම අර්බුදයක් බවට පත්ව ඇතැයි ජගත් සංවිධානය පවසනවා. එක්සත් ජාතීන්ගේ සරණාගත කොමිසමේ ප්‍රධානී පිලිප්ෆෝ ග්‍රාන්ඬේ කියා සිටියේ එය අප ඇස් ඉදිරිපිට දිස්වන ඛේදවාචකයක් බවයි. කෙසේ නමුත් එය ඉතාලියේ අර්බුදයක් ලෙස සැළකිය යුතු නැතැයි ඔහු කියා සිටියා. මේ වසරේ මේ දක්වා නීතිවිරෝධී සංක්‍රමණිකයන් 83 650 ක් මුහුදු මාර්ගයෙන් ඉතාලියට පැමිණ ඇති අතර, පසුගිය සති අන්තයේ පමණක් එලෙස පැමිණි සංඛ්‍යාව 12 600 කට අධිකයි. එය පසුගිය වසරේ මෙම කාලසීමාව හා සසඳන විට සියයට 20 ක වැඩිවීමක් ලෙස සැළකිය හැකියි. එමෙන්ම මධ්‍යධරණී මුහුදේ සිදුවූ සංක්‍රමණික බෝට්ටු අනතුරු හේතුවෙන් මේ වසර තුළදී මියගිය සංඛ්‍යාව 2030 කට අධිකයි."}