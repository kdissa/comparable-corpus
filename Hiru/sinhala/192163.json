{"Header": "වව්නියාවේ දී පැහැරගත් මාස 8 බිළිඳා හමුවෙයි", "Time": "Saturday, 02 June 2018 - 16:44", "Url": "http://www.hirunews.lk/sinhala/192163/%E0%B7%80%E0%B7%80%E0%B7%8A%E0%B6%B1%E0%B7%92%E0%B6%BA%E0%B7%8F%E0%B7%80%E0%B7%9A-%E0%B6%AF%E0%B7%93-%E0%B6%B4%E0%B7%90%E0%B7%84%E0%B7%90%E0%B6%BB%E0%B6%9C%E0%B6%AD%E0%B7%8A-%E0%B6%B8%E0%B7%8F%E0%B7%83-8-%E0%B6%B6%E0%B7%92%E0%B7%85%E0%B7%92%E0%B6%B3%E0%B7%8F-%E0%B7%84%E0%B6%B8%E0%B7%94%E0%B7%80%E0%B7%99%E0%B6%BA%E0%B7%92", "Content": "වව්නියාව - ගුඩ්ෂෙඩ් මාර්ගයේ පළමු හරස් විථීයේදී නිවසක සිටියදී පැහැර ගත් මාස 8 ක බිළිදා පුදුකුඩුඉරිප්පු ප්‍රදේශයේදී සොයා ගෙන තිබෙනවා. පුදුකුඩිඉරිප්පු පොලීසිය සදහන් කළේ ලද තොරතුරකට අනුව සිදුකළ මෙහෙයුමකදී බිළිදා පොලිස් භාරයට ගත් බවයි. එහිදී බිළිදා රැක බලාගත් කාන්තාවන් දෙදෙනෙකු ද අත්අඩංගුවට ගෙන තිබෙනවා. විමර්ශනවලින් අනතුරුව බිළඳා යලි මවට භාරදීමට නියමිතයි. පෙරේදා අලූයම මෙම පැහැර ගැනීම සිදුකර තිබුණේ වෑන් රථයකින් පැමිණි පුද්ගලයන් තුන්දෙනෙක්. මෙම අවස්ථාවේ දරුවාගේ මව සහ මිත්තණිය නිදා සිට ඇති අතර, තමන් දරුවා පැහැර ගත් බව හිටපු එල්.ටී.ටී.ඊ සාමාජිකයෙකු වන දරුවාගේ පියා පොලීසියට ප්‍රකාශ කර තිබුණා. ඒ අනුව, අද උදෑසන දරුවාගේ පියා පොලීසියට දුරකථන ඇමතුමක් ලබාදී ප්‍රකාශ කර තිබුණේ බිළිදාගේ මව විසින් දරුවා වීඩියෝ තාක්ෂණය ඔස්සේ දුරකථන මාර්ගයෙන් තමන්ට නොපෙන්වීම නිසා දරුවා පැහැර ගත් බවයි. දරුවාගේ මව පවසන පරිදි බිළිදා පැහැරගත් බවට සැකකෙරෙන පියා, මේ වන විට එංගලන්තයේ පදිංචිව සිටින්නේ වෙනත් කාන්තාවක් සමගයි."}