{"Header": "මොරගහකන්දේ කාන්දුව ගැන ව්‍යාපෘති අධ්‍යක්ෂවරයාගෙන් සහතිකයක්", "Time": "Thursday, 02 January 2020 - 18:59", "Url": "http://www.hirunews.lk/sinhala/231455/%E0%B6%B8%E0%B7%9C%E0%B6%BB%E0%B6%9C%E0%B7%84%E0%B6%9A%E0%B6%B1%E0%B7%8A%E0%B6%AF%E0%B7%9A-%E0%B6%9A%E0%B7%8F%E0%B6%B1%E0%B7%8A%E0%B6%AF%E0%B7%94%E0%B7%80-%E0%B6%9C%E0%B7%90%E0%B6%B1-%E0%B7%80%E0%B7%8A%E2%80%8D%E0%B6%BA%E0%B7%8F%E0%B6%B4%E0%B7%98%E0%B6%AD%E0%B7%92-%E0%B6%85%E0%B6%B0%E0%B7%8A%E2%80%8D%E0%B6%BA%E0%B6%9A%E0%B7%8A%E0%B7%82%E0%B7%80%E0%B6%BB%E0%B6%BA%E0%B7%8F%E0%B6%9C%E0%B7%99%E0%B6%B1%E0%B7%8A-%E0%B7%83%E0%B7%84%E0%B6%AD%E0%B7%92%E0%B6%9A%E0%B6%BA%E0%B6%9A%E0%B7%8A", "Content": "මොරගහකන්ද ජලාශයේ කාන්දුව සම්බන්ධයෙන් කිසිදු ආකාරයකින් බියක් ඇති කර ගත යුතු නොවන බව එහි ව්‍යාපෘති අධ්‍යක්ෂ ඩී.බී. විජේරත්න පවසනවා. ජලාශයේ ප්‍රධාන වේල්ලට ඉහළින් දින කිහිපයක සිට ජල කාන්දුවක් සිදුවන බවට හිරු සී.අයි.ඒ මීට පෙර අනාවරණ කළා. උපරිම ජල ධාරිතාව ලැබීමත් සමග ජලාශයේ ප්‍රධාන වේල්ලේ ඉහළ කොටසේ කෙළවරක ජල කාන්දුවක් හට ගෙන තිබූ බවට සේවකයන් සහ ආරක්ෂක නිලධාරින් බළධාරින්ට දැනුම්දීමත් සමඟයි මේ පිළිබඳව බලධාරින් පරීක්ෂාවට ලක් කිරීමට පියවර ගෙන තිබුණේ. චීන සමාගමක් විසින් ක්‍රියාත්මක කළ මොරගහකන්ද ජලාශ ව්‍යාපෘතියේ ප්‍රධාන වේල්ල නිර්මාණය කර ඇත්තේ මීටර් 25න් 25ට කොන්ක්‍රීට් කුට්ටි එක් කරමින් වන අතර, ඒවා එකිනෙක යා කර ඇති ස්ථානයකින් ජල කාන්දුව සිදුවන බවට දැනට සිදුකරන ලද පරික්ෂා කිරීම් වලදි අනාවරණ වී තිබෙනවා. කෙසේ වෙතත්, මේ පිළිබඳව බියක් ඇති නොකර ගන්නා ලෙසයි එම ව්‍යාපෘතිය භාර අධ්‍යක්ෂ ඩී.බී. විජේරත්න වැඩිදුරටත් සඳහන් කළේ. කෙසේ වෙතත්, මෙම ජල කාන්දුව සුළුවෙන් නොතකා විදේශ විශේෂඥ කණ්ඩායමක් ගෙන්වා පරීක්ෂා කර වාර්තාවක් කැඳවිය යුතු බව සමස්ත ලංකා ගොවිජන සම්මේලනය පවසනවා. එහි ජාතික සංවිධායක නාමල් කරුණාරත්න දඹුල්ලේදී අද මාධ්‍ය හමුවක් කැඳවමින් මේ බව කියා සිටියා. එහිදී ඔහු වැඩිදුරටත් සඳහන් කළේ මේ පිළිබඳව නිසි සැලකිල්ලක් නොදැක්වුවහොත් රට මැද සුනාමියක් වැනි ව්‍යවසනයක් ඇති විය හැකි බවයි."}