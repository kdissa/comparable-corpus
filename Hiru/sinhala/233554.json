{"Header": "චීනයේ සිට තවත් ශ්‍රී ලාංකිකයන් 141 දෙනෙකු දිවයිනට - වූහාන් සිට පැමිණි 33 දෙනා දිනකට දෙවරක් පරීක්ෂාවට", "Time": "Sunday, 02 February 2020 - 13:04", "Url": "http://www.hirunews.lk/sinhala/233554/%E0%B6%A0%E0%B7%93%E0%B6%B1%E0%B6%BA%E0%B7%9A-%E0%B7%83%E0%B7%92%E0%B6%A7-%E0%B6%AD%E0%B7%80%E0%B6%AD%E0%B7%8A-%E0%B7%81%E0%B7%8A%E2%80%8D%E0%B6%BB%E0%B7%93-%E0%B6%BD%E0%B7%8F%E0%B6%82%E0%B6%9A%E0%B7%92%E0%B6%9A%E0%B6%BA%E0%B6%B1%E0%B7%8A-141-%E0%B6%AF%E0%B7%99%E0%B6%B1%E0%B7%99%E0%B6%9A%E0%B7%94-%E0%B6%AF%E0%B7%92%E0%B7%80%E0%B6%BA%E0%B7%92%E0%B6%B1%E0%B6%A7-%E0%B7%80%E0%B7%96%E0%B7%84%E0%B7%8F%E0%B6%B1%E0%B7%8A-%E0%B7%83%E0%B7%92%E0%B6%A7-%E0%B6%B4%E0%B7%90%E0%B6%B8%E0%B7%92%E0%B6%AB%E0%B7%92-33-%E0%B6%AF%E0%B7%99%E0%B6%B1%E0%B7%8F-%E0%B6%AF%E0%B7%92%E0%B6%B1%E0%B6%9A%E0%B6%A7-%E0%B6%AF%E0%B7%99%E0%B7%80%E0%B6%BB%E0%B6%9A%E0%B7%8A-%E0%B6%B4%E0%B6%BB%E0%B7%93%E0%B6%9A%E0%B7%8A%E0%B7%82%E0%B7%8F%E0%B7%80%E0%B6%A7", "Content": "නව කොරෝනා වෛරසය පැතිර යන චීනයේ වූහාන් නගරයේ සිට දිවයිනට ගෙන්වා ගත් ශ්‍රී ලාංකිකයන් 33 දෙනා දෛනිකව දෙවරක් වෛද්‍ය පරීක්ෂාවන්ට ලක් කෙරෙනවා. එහිදී ඔවුන්ගේ ශරීර උෂ්ණත්වය සම්බන්ධයෙන් අවධානය යොමු කෙරෙන බවයි සෞඛ්‍ය අමාත්‍යාංශයේ ප්‍රකාශකයෙකු සඳහන් කළේ. ඊයේ දිවයිනට පැමිණි එම පිරිස මේ වනවිට දියතලාව යුද හමුදා මූලික රෝහලේ ස්ථාපිත විශේෂ නිරෝධායන මධ්‍යස්ථානයේ රඳවා සිටින අතර, අවශ්‍යතාවක් ඇතිවුවහොත් යුද හමුදාවේ වෛද්‍ය නිලධාරීන්ට අමතරව සෞඛ්‍ය අමාත්‍යාංශයේ වෛද්‍යවරුන්ද ඒ සඳහා යොමු කිරීමට පියවර ගන්නා බවයි එම අමාත්‍යාශයේ එම උසස් නිලධාරියෙකු කියා සිටියේ. වසංගත රෝග විද්‍යා ඒකකයේ අධ්‍යක්ෂ විශේෂඥ වෛද්‍ය සුදත් සමරවීර ප්‍රකාශ කළේ කොරෝනා වෛරසය අසාදනය වී ඇති බවට සැකසහිත පුද්ගලයන් 18 දෙනෙකු සම්බන්ධයෙන් සෞඛ්‍ය තත්ත්වය පිළිබඳ පරීක්ෂණ සිදු කෙරෙන බවයි. ඒ අනුව අංගොඩ උණ රෝහලේ පුද්ගලයින් 4 දෙනෙකු, කුරුණෑගල මහ රෝහලේ තුන්දෙනෙකුද, කොළඹ ජාතික රෝහල, මහනුවර මහ රෝහල, කරාපිටිය ශික්ෂණ රෝහලේ දෙදෙනෙකු බැගින්ද සිටිනවා. මේ අතර ඊයේ රාත්‍රියේ සිට අද අලූයම දක්වා කටුනායක ගුවන් තොටුපලට චීනයේ සිට ගුවන් යානා 3 කින් තවත් ශ්‍රී ලාංකික ගුවන් මගීන් 141 දෙනෙකු පැමිණ ඇති බව ගුවන් තොටුපල හිරු වාර්තාකරු ප්‍රකාශ කළා. ඔවුන් සියලූදෙනා ගුවන් තොටුපල සෞඛ්‍ය වෛද්‍ය ඒකකයේ වෛද්‍යවරුන් විසින් පරීක්ෂා කර බලා නිවෙස් වෙත පිටත් කර ඇති බව සඳහන්. රජය, නිසි කළමනාකරණයකින් යුතුව කටයුතු කිරීම නිසා මෙරට කොරෝනා වෛරසය පැතිරීම වළක්වාගැනීමට හැකිවූ බව රාජ්‍ය අමාත්‍ය ජානක වක්කුඹුර ප්‍රකාශ කළා. ඒ, ඇඹිලිපිටියේ අද පැවති මාධ්‍ය හමුවකට එක්වෙමින්."}