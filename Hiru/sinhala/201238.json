{"Header": "විදුලිසැර වැදීමට සලස්වා වන අලියෙකු ඝාතනය කළ අයෙක් අත්අඩංගුවට (ඡායාරූප)", "Time": "Tuesday, 02 October 2018 - 16:20", "Url": "http://www.hirunews.lk/sinhala/201238/%E0%B7%80%E0%B7%92%E0%B6%AF%E0%B7%94%E0%B6%BD%E0%B7%92%E0%B7%83%E0%B7%90%E0%B6%BB-%E0%B7%80%E0%B7%90%E0%B6%AF%E0%B7%93%E0%B6%B8%E0%B6%A7-%E0%B7%83%E0%B6%BD%E0%B7%83%E0%B7%8A%E0%B7%80%E0%B7%8F-%E0%B7%80%E0%B6%B1-%E0%B6%85%E0%B6%BD%E0%B7%92%E0%B6%BA%E0%B7%99%E0%B6%9A%E0%B7%94-%E0%B6%9D%E0%B7%8F%E0%B6%AD%E0%B6%B1%E0%B6%BA-%E0%B6%9A%E0%B7%85-%E0%B6%85%E0%B6%BA%E0%B7%99%E0%B6%9A%E0%B7%8A-%E0%B6%85%E0%B6%AD%E0%B7%8A%E0%B6%85%E0%B6%A9%E0%B6%82%E0%B6%9C%E0%B7%94%E0%B7%80%E0%B6%A7-%E0%B6%A1%E0%B7%8F%E0%B6%BA%E0%B7%8F%E0%B6%BB%E0%B7%96%E0%B6%B4", "Content": "විදුලිසැර වැදීමට සලස්වා වන අලියෙකු ඝාතනය කළ පුද්ගලයෙකු පොලිස් අත්අඩංගුවට ගෙන තිබෙනවා. අද පෙරවරුවේ වන අලියාගේ සිරුර සොයා ගැනුනේ හබරණ පුවක්පිටය ප්‍රදේශයේ තිබියදීයි. සිද්ධියට අදාළව අත්අඩංගුවට ගැනුනේ පුවක්පිටිය ප්‍රදේශයේම පදිංචි 42 හැවිරිදි අයෙක් වන අතර ඔහු වෘත්තියෙන් ධීවර කාර්මිකයෙකු වන බව සඳහන්. උසින් අඩි 7 හමාරක් පමණ වන මියගිය වන අලියාගේ වයස අවුරුදු 15 ත් 20 ක් අතර වන බවයි වනජීවී නිලධාරීන් සඳහන් කර ඇත්තේ. මෙම සත්වයාගේ පශ්චාත් මරණ පරීක්ෂණය අද පස්වරුවේ පැවැත්වීමට නියමිතව තිබුනා. සැකකරු සිය නිවසින් විදුලිය ලබාගෙන නිවස වටා අනාරක්ෂිත නීති  විරෝධී විදුලි වැටක් ඉදිකර ඇති අතර එහි ගැටීමෙනුයි වන අලියා මියගොස් ඇත්තේ. අත්අඩංගුවට ගත සැකකරු කැකිරාව මහේස්ත්‍රාත් අධිකරණයට ඉදිරිපත් කිරීමට නියමිතයි. මේ අතර පොළොන්නරුව වැලිකන්ද රුහුණුකෙත ප්‍රදේශයේ වෙල් යායක් අසල ඇලක වැටී සිටි වන අලියෙකු වනජීවී නිලධාරීන් විසින් සොයාගෙන තිබෙනවා. ඉදිරි වම් පාදයේ ඇති විශාල තුවාලයක් හේතුවෙන් අසාධ්‍ය තත්වයෙන් මෙම වන අලියා මෙලෙස වැටී සිට ඇතැයි සඳහන්. දින 3 ක පමණ කාලයක සිට මෙලෙස එක්තැන්ව සිටින මෙම සත්වයාට ප්‍රතිකාර සිදු කළ ද ඉන් ඵලක් වී නොමැති බව ප්‍රදේශවාසීන් පෙන්වා දෙනවා. තුවාල ලබා වැටී සිටින වන අලියාගේ වයස අවුරුදු 35 ක් පමණ වන බව සඳහන්. ඡායාරූප - කැකිරාව කුෂාන් ජයවර්ධන / පොළොන්නරුව රොෂාන් තුෂාර"}