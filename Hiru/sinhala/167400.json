{"Header": "අම්මාගේ මිතුරිය මාස 05 බිළිඳාට කළ අපරාධය (ඡායාරූප)", "Time": "Wednesday, 02 August 2017 - 9:38", "Url": "http://www.hirunews.lk/sinhala/167400/%E0%B6%85%E0%B6%B8%E0%B7%8A%E0%B6%B8%E0%B7%8F%E0%B6%9C%E0%B7%9A-%E0%B6%B8%E0%B7%92%E0%B6%AD%E0%B7%94%E0%B6%BB%E0%B7%92%E0%B6%BA-%E0%B6%B8%E0%B7%8F%E0%B7%83-05-%E0%B6%B6%E0%B7%92%E0%B7%85%E0%B7%92%E0%B6%B3%E0%B7%8F%E0%B6%A7-%E0%B6%9A%E0%B7%85-%E0%B6%85%E0%B6%B4%E0%B6%BB%E0%B7%8F%E0%B6%B0%E0%B6%BA-%E0%B6%A1%E0%B7%8F%E0%B6%BA%E0%B7%8F%E0%B6%BB%E0%B7%96%E0%B6%B4", "Content": "සිය මිතුරියකගේ මාස 05ක් වයසැති බිළිදෙකු කුණු දමන මල්ලක දමා  පැහැරගෙන ගිය කාන්තාවක් පිළිබද පුවතක් විදෙස් මාධ්‍ය වාර්තා කරනවා. කාම්බෝජයේ පෙනෝම් පේන් ප්‍රදේශයේ මෙම සිදුවීම සිදුව ඇති අතර සැකකාර කාන්තාවට වසර 11 සිර දඬුවමක් පසුගිය සතියේ අධිකරණය විසින්  නියම කර තිබෙනවා. පසුගිය මාර්තු මාසයේ සිය මිතුරියකගේ නිවසක සංවිධානකර තිබූ සාදයකට සහභාගී වී ඇති යෙං සොතිරා නමැති 34 හැවිරිදි සැකකාර කාන්තාව සහභාගී වී ඇති බව සඳහන්. එහිදී ඇය කාන්තාවන් කිහිපදෙනෙක් සමඟ කාඩ් ක්‍රීඩාවේ නිරතවී ඇති බවයි වාර්තා වන්නේ. පසුව රාත්‍රී 12ට පමණ ඇය නිවසෙන් පිටව යන බව පවසා නිවසේ උඩු මහලේ නිදා සිටි දරුවාගේ කාමරයට හොර රහසේ ඇතුල් වී තිබෙනවා. කාමරයට ඇතුල් වූ අදාල කාන්තාව  මාස 05ක්  වයසැති බිළිඳාගේ කට ගම්ටේප් පටියකින් අලවා ඇති අතර දරුවාගේ අත් පා ගැටගසා කුණු දමන මල්ලකට දරුවා දමා එය  ගම්ටේප් මඟින් අලවා  ඇති බවයි තොරතුරු අනාවරණය වී ඇත්තේ. පසුව ලනුවක් ආධාරයෙන් නිවසේ ඉහළ මහලේ සිට බිළිඳා බහාලූ මල්ල බිමට දමා ඇති බවයි වාර්තාවන්නේ. නිවැසියන්ට නොදැනෙන සේ නිවසෙන් පිටව ඇති සැකකාරිය තම ස්කුටර් රථයේ අසුන යට බිළිඳා සඟවාගෙන පලා ගොස් තිබෙනවා. කෙසේ වෙතත් තමන් සිදුකල දේ වරදක් බව වැටහී ඇති කාන්තාව මාර්ගය අසල ඇති කසළ ගොඩක් අසල දරුවා බහාලු මල්ල දමා ගොස් ඇති බව සදහන්. තම  බිළිඳා නොමැති බව දැනගත් දෙමව්පියන් ඒ සම්බන්ධයෙන් පොලිසියට පැමිණිල්ලක් කර ඇති අතර, මාර්ගයේ ගමන් ගත් පුද්ගලයෙක් කසළ ගොඩ අසල තිබූ මල්ල පිළිබදව සැක සිතී එය පිරික්සීමේදී බිළිඳා හමුවී තිබෙනවා. ඒ සම්බන්ධයෙන් පොලිසිය දැනුවත් කර ඇති අතර සැකකාර කාන්තාව අත්අඩංගුවට ගැනීමට පොලිසිය සමත් වී ඇති බවයි විදෙස් මාධ්‍ය වැඩිදුරටත්  වාර්තා කරන්නේ. වැන්දබු කාන්තාවක් වන සැකකාරිය අත්අඩංගුවට ගැනීමෙන් පසුව පොලිසියට පවසා ඇත්තේ තමන් විවිධ පාර්ශවයන්ට අධික ලෙස ණය වී ඇති බවත් එම ණය පියවා ගැනීමට තමන් දරුවා පැහැරගෙන ගොස් දෙමව්පියන්ගෙන් කප්පම් ලබා ගැනීමට සැලසුම් කර තිබු බවයි. පැහැර ගැනීමට ලක්වූ බිළිඳා සොයාගන්නා අවස්ථාවේ යහපත් සෞඛ්‍ය තත්වයෙන් පසු වූ බවයි වාර්තා වන්නේ."}