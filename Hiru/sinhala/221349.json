{"Header": "පාර්ලිමේන්තු තේරීම්කාරක සභාව යළි අගහරුවාදා රැස්වෙයි", "Time": "Friday, 02 August 2019 - 7:48", "Url": "http://www.hirunews.lk/sinhala/221349/%E0%B6%B4%E0%B7%8F%E0%B6%BB%E0%B7%8A%E0%B6%BD%E0%B7%92%E0%B6%B8%E0%B7%9A%E0%B6%B1%E0%B7%8A%E0%B6%AD%E0%B7%94-%E0%B6%AD%E0%B7%9A%E0%B6%BB%E0%B7%93%E0%B6%B8%E0%B7%8A%E0%B6%9A%E0%B7%8F%E0%B6%BB%E0%B6%9A-%E0%B7%83%E0%B6%B7%E0%B7%8F%E0%B7%80-%E0%B6%BA%E0%B7%85%E0%B7%92-%E0%B6%85%E0%B6%9C%E0%B7%84%E0%B6%BB%E0%B7%94%E0%B7%80%E0%B7%8F%E0%B6%AF%E0%B7%8F-%E0%B6%BB%E0%B7%90%E0%B7%83%E0%B7%8A%E0%B7%80%E0%B7%99%E0%B6%BA%E0%B7%92", "Content": "පාස්කු ඉරුදින ත්‍රස්ත ප්‍රහාරය පිළිබඳව සොයා බැලෙන පාර්ලිමේන්තු තේරීම් කාරක සභාව ලබන අඟහරුවාදා යළි රැස්වීමට නියමිතයි. එදිනට කමිටුව හමුවේ සාක්ෂි ලබාදීම සඳහා පැමිණෙන ලෙස අග්‍රාමාත්‍ය රනිල් වික්‍රමසිංහට දැනුම් දී ඇති බවයි තේරීම් කමිටුව ඊයේ ප්‍රකාශ කළේ. මීට අමතරව එදිනට සාක්ෂි ලබාදීම සඳහා නීතිය හා සාමය අමාත්‍යාංශය භාරව කටයුතු කළ අමාත්‍යවරුන් වන සාගල රත්නායක සහ රංජිත් මද්දුම බණ්ඩාරද කැඳවා තිබෙනවා. මීට අමතරව ආරක්ෂක රාජ්‍ය අමාත්‍ය රුවන් විජේවර්ධන එදිනට කමිටුව හමුවේ සාක්ෂි ලබාදීමට නියමිතයි. මේ අතර, මෙම තේරීම් කාරක සභාව හමුවේ ඊයේ දිනයේදී නීතිපති දෙපාර්තමේන්තුවේ නියෝජ්‍ය සොලිසිටර් ජනරාල් අසාද් නවාවි සහ පොලිස් ත්‍රස්ත විමර්ශන කොට්ඨාශයේ වැඩබලන අධ්‍යක්‍ෂ පොලිස් අධිකාරී ජගත් නිශාන්තද සාක්ෂි ලබාදුන්නා."}