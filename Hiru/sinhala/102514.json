{"Header": "මීළඟ මැතිවරණයේදී නිදහස් පක්ෂයේ නායකයා ගැන හෙළිදරව්වක්", "Time": "Monday, 02 February 2015 - 11:57", "Url": "http://www.hirunews.lk/sinhala/102514/%E0%B6%B8%E0%B7%93%E0%B7%85%E0%B6%9F-%E0%B6%B8%E0%B7%90%E0%B6%AD%E0%B7%92%E0%B7%80%E0%B6%BB%E0%B6%AB%E0%B6%BA%E0%B7%9A%E0%B6%AF%E0%B7%93-%E0%B6%B1%E0%B7%92%E0%B6%AF%E0%B7%84%E0%B7%83%E0%B7%8A-%E0%B6%B4%E0%B6%9A%E0%B7%8A%E0%B7%82%E0%B6%BA%E0%B7%9A-%E0%B6%B1%E0%B7%8F%E0%B6%BA%E0%B6%9A%E0%B6%BA%E0%B7%8F-%E0%B6%9C%E0%B7%90%E0%B6%B1-%E0%B7%84%E0%B7%99%E0%B7%85%E0%B7%92%E0%B6%AF%E0%B6%BB%E0%B7%80%E0%B7%8A%E0%B7%80%E0%B6%9A%E0%B7%8A", "Content": "එළැඹෙන අප්‍රේල් මාසයේ පාර්ලිමේන්තුව විසුරුවා හැරීම කෙසේ වෙතත් මීලග මහ මැතිවරණයේදී ශ්‍රි ලංකා නිදහස් පක්ෂයේ ඡන්ද සටනට නායකත්වය ලබා දීමට ජනාධිපති මෛත්‍රිපාල සිරිසේන මහතා සුදානම් බව විපක්ෂ නායක නිමල් සිරිපාල ද සිල්වා මහතා පවසනවා. ඔහු මේ අදහස් පළ කළේ ඊයේ දහවල් කොළඹ පැවැති මාධ්‍ය හමුවකදී. නිමල් සිරිපාල ද සිල්වා - විපක්ෂ නායක අප්‍රේල් 23 වැනි දින පාර්ලිමේන්තුව විසුරුවා හරින බවට ගරු අග්‍රාමාත්‍ය රනිල් වික්‍රමසිංහ මැතිතුමා කරන ලද ප්‍රකාශය පිළිබද කියන්න තියෙන්නේ එතුමාට මේ පාර්ලිමේන්තුව විසුරුවා හැරීමේ බලයක්, එතුමා සුළුතර රජයක අගමැතිවරයෙක් විනා පාර්ලිමේන්තුවේ බහුතරයක් තියෙන අගමැතිවරයෙක් නොමේ. එය කරන්නට පුළුවන් කම තියෙන්නේ එක්කෝ ශ්‍රි ලංකා නිදහස් පක්ෂයේ පාර්ලිමේන්තු කණ්ඩායමට යෝජනාවක් සම්මත කර ගැනීම තුළින්. එහෙම නැත්නම් අපේ පක්ෂයේ නායකයා ජනාධිපති මෛත්‍රිපාල සිරිසේන මැතිතුමාට තමයි පාර්ලිමේන්තුව අප්‍රේල් 23 හෝ ඊට පෙර හෝ ඊට පසු හෝ විසුරුවා හැරීමේ බලය තියෙන්නේ. ශ්‍රි ලංකා නිදහස් පක්ෂය වශයෙන් අපේ ජනාධිපති මෛත්‍රිපාල සිරිසේන මැතිතුමා පාර්ලිමේන්තුව විසුරුවනු ලබන ඕනෑම දිනකදී පසුව එළැඹෙන මහ මැතිවරණයට අපි සූදානම්. ඒ සදහා අපි සියලු විපක්ෂ බලවේග පුළුවන් තරම් දුරට එකතු කර ගනිමින් ඒ මැතිවරණයට මුහුණ දෙමින් ශ්‍රි ලංකා නිදහස් පක්ෂය ප්‍රමුඛ රජයත් මෛත්‍රිපාල සිරිසේන මැතිතුමාගේ නායකත්වයෙන් ගොඩනැගීමට අපි සූදානම්. විශේෂයෙන්ම ජනාධිපතිතුමා ඉතා පැහැදිලිව ප්‍රකාශ කරලා තියෙනවා එතුමා මීලග මැතිවරණයේදී ශ්‍රි ලංකා නිදහස් පක්ෂයේ ඡන්ද සටනට නායකත්වය දෙනවා කියලා. ඒ නිසා අපිට ජයග්‍රහණය පිළිබදව කිසිම සැකයක් නෑ."}