{"Header": "කාන්තාර පළඟැටි උවදුර නිසා පාකිස්ථානයේ හදිසි තත්වයක්", "Time": "Sunday, 02 February 2020 - 8:04", "Url": "http://www.hirunews.lk/sinhala/233540/%E0%B6%9A%E0%B7%8F%E0%B6%B1%E0%B7%8A%E0%B6%AD%E0%B7%8F%E0%B6%BB-%E0%B6%B4%E0%B7%85%E0%B6%9F%E0%B7%90%E0%B6%A7%E0%B7%92-%E0%B6%8B%E0%B7%80%E0%B6%AF%E0%B7%94%E0%B6%BB-%E0%B6%B1%E0%B7%92%E0%B7%83%E0%B7%8F-%E0%B6%B4%E0%B7%8F%E0%B6%9A%E0%B7%92%E0%B7%83%E0%B7%8A%E0%B6%AE%E0%B7%8F%E0%B6%B1%E0%B6%BA%E0%B7%9A-%E0%B7%84%E0%B6%AF%E0%B7%92%E0%B7%83%E0%B7%92-%E0%B6%AD%E0%B6%AD%E0%B7%8A%E0%B7%80%E0%B6%BA%E0%B6%9A%E0%B7%8A", "Content": "ලෝකස්ට් හෙවත් කාන්තාර පළඟැටි උවදුරින් ගොවි බිම් විනාශයට පත්වීම හේතුවෙන් පාකිස්ථානය ජාතික හදිසි තත්ත්වයක් ප්‍රකාශයට පත් කර තිබෙනවා. විශේෂයෙන් සින්ඞ් ප්‍රාන්තයේ ගොවිබිම් විනාශ කළ මෙම කාන්තාර පළඟැටි විශේෂය පන්ජාබ් ප්‍රාන්තයේද වගාවන්ට හානි කරමින් සිටින බවයි වාර්තාවන්නේ. මේ නිසා ජාතික හදිසි තත්ත්වයක් ප්‍රකාශයට පත් කිරීමට තීරණය කෙරුණේ අග්‍රාමාත්‍ය ඉම්රාන් ඛාන් සිය අමාත්‍ය මණ්ඩලය සමඟ පැවැත්වූ විශේෂ සාකච්ඡාවකින් අනතුරුවයි. ඒ අනුව පළගැටි උවදුර මැඩලීම සඳහා ජාතික ක්‍රියාකාරී සැළැස්මක් ක්‍රියාවට නැංවීම සඳහා පාකිස්ථාන රුපියල් කෝටි 730 ක්ද වෙන් කර තිබෙනවා. ලෝකස්ට් හෙවත් කාන්තාර පළඟැටි උවදුර විශේෂයෙන් දක්නට ලැබෙන්නේ අප්‍රිකානු මහද්වීපයෙන්. එමඟින් අතීතයේ පටන් අප්‍රිකාවට සාගත ඇති කළ බව බයිබලයේ සහ කුරානයේද සඳහන් වනවා."}