{"Header": "අන්තර් කාලීන වාර්තාව අග්‍රාමාත්‍ය ලේකම්වරයා වෙත", "Time": "Friday, 02 June 2017 - 19:45", "Url": "http://www.hirunews.lk/sinhala/162704/%E0%B6%85%E0%B6%B1%E0%B7%8A%E0%B6%AD%E0%B6%BB%E0%B7%8A-%E0%B6%9A%E0%B7%8F%E0%B6%BD%E0%B7%93%E0%B6%B1-%E0%B7%80%E0%B7%8F%E0%B6%BB%E0%B7%8A%E0%B6%AD%E0%B7%8F%E0%B7%80-%E0%B6%85%E0%B6%9C%E0%B7%8A%E2%80%8D%E0%B6%BB%E0%B7%8F%E0%B6%B8%E0%B7%8F%E0%B6%AD%E0%B7%8A%E2%80%8D%E0%B6%BA-%E0%B6%BD%E0%B7%9A%E0%B6%9A%E0%B6%B8%E0%B7%8A%E0%B7%80%E0%B6%BB%E0%B6%BA%E0%B7%8F-%E0%B7%80%E0%B7%99%E0%B6%AD", "Content": "ගං වතුර සහ නාය යාම් විපත්වලින් සිදුවූ ආපදාවන් පිළිබද අග්‍රාමාත්‍ය රනිල් වික්‍රමසිංහගේ උපදෙස් මත සකස් කෙරුණු අන්තර් කාලීන වාර්තා අග්‍රාමාත්‍ය ලේකම් සමන් ඒකනායක වෙත භාර දී තිබෙනවා. අදාළ වාර්තා ශ්‍රී ලංකා මහබැංකුව සහ ජාතික ප්‍රතිපත්ති හා ආර්ථික කටයුතු අමාත්‍යාංශය විසින් සකස් කරන ලද අතර, ආපදාවට පාත්‍ර වූ ප්‍රදේශයන්හි ජනතාවගේ ආර්ථික ක්‍රියාකාරකම් යළි යථා තත්ත්වයට පත් කිරීම සඳහා එම වාර්තා සකස් කර තිබෙනවා. අදාළ වාර්තාවන්හි සම්පිණ්ඩනයක් අග්‍රාමාත්‍ය ලේකම්වරයා විසින් අගමැති රනිල් වික්‍රමසිංහට දුරකථන මගින් දැනුම් දී තිබෙන බවයි අග්‍රාමාත්‍ය කාර්යාලය නිවේදනය කළේ. ඒ අනුව විපතට පත් ජනතාවගේ ණය සහන කාර්යයන් සඳහා රුපියල් මිලියන දෙකක මුදලක් ශ්‍රී ලංකා මහබැංකුව වෙත මුදා හැරීමට මහා භාණ්ඩාගාරය පියවර ගෙන තිබෙන බව සදහන්."}