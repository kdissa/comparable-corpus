{"Header": "රාජකීයන් පිළිගැනීමේ නීතිමාලාවේ නිවේදනය ගැන විදේශ අමාත්‍යාංශ්‍යයෙන් ප්‍රකාශයක්", "Time": "Friday, 02 February 2018 - 13:18", "Url": "http://www.hirunews.lk/sinhala/182698/%E0%B6%BB%E0%B7%8F%E0%B6%A2%E0%B6%9A%E0%B7%93%E0%B6%BA%E0%B6%B1%E0%B7%8A-%E0%B6%B4%E0%B7%92%E0%B7%85%E0%B7%92%E0%B6%9C%E0%B7%90%E0%B6%B1%E0%B7%93%E0%B6%B8%E0%B7%9A-%E0%B6%B1%E0%B7%93%E0%B6%AD%E0%B7%92%E0%B6%B8%E0%B7%8F%E0%B6%BD%E0%B7%8F%E0%B7%80%E0%B7%9A-%E0%B6%B1%E0%B7%92%E0%B7%80%E0%B7%9A%E0%B6%AF%E0%B6%B1%E0%B6%BA-%E0%B6%9C%E0%B7%90%E0%B6%B1-%E0%B7%80%E0%B7%92%E0%B6%AF%E0%B7%9A%E0%B7%81-%E0%B6%85%E0%B6%B8%E0%B7%8F%E0%B6%AD%E0%B7%8A%E2%80%8D%E0%B6%BA%E0%B7%8F%E0%B6%82%E0%B7%81%E0%B7%8A%E2%80%8D%E0%B6%BA%E0%B6%BA%E0%B7%99%E0%B6%B1%E0%B7%8A-%E0%B6%B4%E0%B7%8A%E2%80%8D%E0%B6%BB%E0%B6%9A%E0%B7%8F%E0%B7%81%E0%B6%BA%E0%B6%9A%E0%B7%8A", "Content": "බ්‍රිතාන්‍ය රාජකීයන් පිළිගැනීමේදී ශ්‍රී ලාංකිකයින් විසින් පිළිපැදිය යුතු නීති මාලාවක් ඇතුළත් කරමින් සමාජජාල වෙබ් අඩවි ඔස්සේ ප්‍රචාරය වන නිවේදනයේ කිසිදු සත්‍යතාවයක් නොමැති බව විදේශ කටයුතු අමාත්‍යාංශය පවසනවා. එම අමාත්‍යාංශය සඳහන් කළේ බ්‍රිතාන්‍ය රාජකීයන් පිළිගැනීමේ කමිටුව නමින් නිකුත් කර ඇති මෙම අසත්‍ය නිවේදනය පිළිබඳව සොයා බැලීමක් සිදුකළ බවයි. මෙරට 70 වන නිදහස් දින උත්සවයේ විශේෂ ආරාධිතයෙකු ලෙස සහභාගිවීමට දෙවැනි එලිසබත් මහ රුජිණගේ පුත්‍රයෙකු වන එඩ්වඩ් කුමරු සහ ඔහුගේ ආර්යාව මෙරටට පැමිණ තිබෙනවා. ඔවුන් දින 05 ක් ශ්‍රී ලංකාවේ රැඳී සිටින අතර, එම කාල සීමාව තුළ බ්‍රිතාන්‍ය රාජකීයන්ට ශ්‍රී ලාංකිකයන්ට ගරු කළ යුතු ආකාරය බව පවසමිනුයි මෙම නිවේදනය නිකුත් කර ඇත්තේ. මෙම අසත්‍ය නිවේදනයට රාජකීය ආචාර ආඥා පනත නම් නීතියක් පදනම් කරගෙන ඇති බවද දක්වා තිබෙනවා. රාජකීයන් ඉදිරියේදී හිස්වැසුම් ගැලවීම, හඬ නගා කතා කිරීමෙන් වැළකීම, රාජකීයයන්ගේ මුහුණ දෙස ඍජුව බැලීමෙන් වැළකීම සිදුකළ යුතු බව අදාළ නිවේදනයේ සඳහන්. එමෙන්ම, රාජකීයන්ගේ ඡායාරූප ගැනීම තහනම් කර ඇති අතර, කාන්තාවන් රාජකීයන් අසලට ගොස් දණ නමා ආචාර කළ යුතු බව ද සමාජ ජාලා වෙබ් අඩවි ඔස්සේ ප්‍රචාරය වන නිවේදනයේ සඳහන් වනවා. එය නිකුත් කර ඇත්තේ බ්‍රිතාන්‍ය රාජකීයන් පිළිගැනීමේ කමිටුවේ ලේකම් නමැත්තෙකුගේ අත්සනින් යුතුවයි. මේ සම්බන්ධයෙන් ඒකාබද්ධ නිවේදනයක් නිකුත් කරමින් විදේශ අමාත්‍යාංශය සහ ශ්‍රී ලංකාවේ බ්‍රිතාන්‍ය මහ කොමසාරිස් කාර්යාලය පවසන්නේ සමාජ ජාලවල සංසරණයවන අදාළ නිවේදනය ව්‍යාජ එකක් බවයි. විදේශ අමාත්‍යාංශය හෝ බ්‍රිතාන්‍ය මහ කොමසාරිස් කාර්යාලය බ්‍රිතාන්‍ය රාජකීයයන් පිළිගැනීමේ කමිටුව නමින් කමිටුවක් පිහිටුවා නොමැති බවද එහි සඳහන්. සමාජ ජාල වෙබ් අඩවි ඔස්සේ ප්‍රචාරය වන මෙම නිවේදනය පිිළිබඳව අප පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර ගෙන් ද විමසීමක් කළා. ඔහු සඳහන් කළේ එහි කිසිදු සත්‍යතාවයක් නොමැති බව මූලික විමර්ශනවලදී අනාවරණය වූ බවයි. සමාජ ජාල වෙබ් අඩවි ඔස්සේ ප්‍රචාරය වන ලිපිය පහතින්."}