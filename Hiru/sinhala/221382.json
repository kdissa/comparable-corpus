{"Header": "හොඬයට බරපතල තුවාල සිදුවූ වන අලි පැටවෙකුට ප්‍රතිකාර", "Time": "Friday, 02 August 2019 - 16:15", "Url": "http://www.hirunews.lk/sinhala/221382/%E0%B7%84%E0%B7%9C%E0%B6%AC%E0%B6%BA%E0%B6%A7-%E0%B6%B6%E0%B6%BB%E0%B6%B4%E0%B6%AD%E0%B6%BD-%E0%B6%AD%E0%B7%94%E0%B7%80%E0%B7%8F%E0%B6%BD-%E0%B7%83%E0%B7%92%E0%B6%AF%E0%B7%94%E0%B7%80%E0%B7%96-%E0%B7%80%E0%B6%B1-%E0%B6%85%E0%B6%BD%E0%B7%92-%E0%B6%B4%E0%B7%90%E0%B6%A7%E0%B7%80%E0%B7%99%E0%B6%9A%E0%B7%94%E0%B6%A7-%E0%B6%B4%E0%B7%8A%E2%80%8D%E0%B6%BB%E0%B6%AD%E0%B7%92%E0%B6%9A%E0%B7%8F%E0%B6%BB", "Content": "වන සතුන් ඇල්ලීමේ අරමුණින් කිසියම් අයෙකු අටවා තිබු මද්දකට හසුවීමෙන් හොඬයට බරපතල තුවාල සිදුවී සිටි වන අලි පැටවෙකුට ප්‍රතිකාර කිරීමට ගිරිතලේ පශු වෛද්‍ය නිලධාරීන් පියවර ගෙන තිබෙනවා. කවුඩුල්ල වැව් තාවුල්ලේ සිටින වන අලි රංචුවක සිටින අවුරුදු 4ක් පමණ වයසැති අලි පැටවෙකු මෙලෙස තුවාල ලබා ඇති බවයි අප වාර්තාකරු සඳහන් කළේ. කවුඩුල්ල  වනජීවී නිලධාරීන් සිදු කළ නිරීක්ෂණයකදී මෙම අලි පැටවාට තුවාල සිදුවී ඇති බවට හෙළිවී ඇති අතර පසුව ඒ සම්බන්ධයෙන් ගිරිතලේ වනජීවී පශු වෛද්‍යවරුන්ට දැනුම්දී තිබෙනවා. අනතුරුව ඔවුන් වන අලි පැටවාට ප්‍රතිකාර සිදුකර ඇති අතර එම සත්වයාට යළිත් ප්‍රතිකාර කිරීමට නියමිතයි. හොඩයට සිදුවූ තුවාල හේතුවෙන් ප්‍රතිකාර සිදු නොකලේ නම් අලියා මියයාමේ අවදානමක් ද පැවති බවයි පශු වෛද්‍යවරුන් ප්‍රකාශකර ඇත්තේ. පවතින වියළි කාලගුණය හේතුවෙන් කවුඩුල්ල වැව් තාවුල්ලේ වන අලින් රංචු වශයෙන් දැක ගැනීමට හැකියාව ලැබෙනවා. ඒ හේතුවෙන් සංචාරකයන් ද වැඩි වශයෙන් පැමිණෙන බවයි අප වාර්තාකරුවන් සඳහන් කළේ."}