{"Header": "හිටපු ජනපති හමුවූ රණවිරුවන් කළ ඉල්ලීම", "Time": "Friday, 02 February 2018 - 18:40", "Url": "http://www.hirunews.lk/sinhala/182730/%E0%B7%84%E0%B7%92%E0%B6%A7%E0%B6%B4%E0%B7%94-%E0%B6%A2%E0%B6%B1%E0%B6%B4%E0%B6%AD%E0%B7%92-%E0%B7%84%E0%B6%B8%E0%B7%94%E0%B7%80%E0%B7%96-%E0%B6%BB%E0%B6%AB%E0%B7%80%E0%B7%92%E0%B6%BB%E0%B7%94%E0%B7%80%E0%B6%B1%E0%B7%8A-%E0%B6%9A%E0%B7%85-%E0%B6%89%E0%B6%BD%E0%B7%8A%E0%B6%BD%E0%B7%93%E0%B6%B8", "Content": "ශ්‍රී ලංකා පොදුජන පෙරමුණේ තරග වදින අපේක්ෂකයින්ගේ ජය තහවුරු කිරීම සඳහා හිටපු ජනාධිපති පාර්ලිමේන්තු මන්ත්‍රී මහින්ද රාජපක්ෂ මහතාගේ ප්‍රධානත්වයෙන් අදත් ජන රැළි කිහිපයක් පැවැත්වුණා. ඒ, දකුණු පළාත කේන්ද්‍ර කරගනිමින්. ශ්‍රී ලංකා පොදුජන පෙරමුණ පළාත් පාලන මැතිවරණය වෙනුවෙන් සංවිධාන කළ ජන හමුවක් අද මාතරදී පැවැත්වුණා. ඒ, හිටපු ජනාධිපති මහින්ද රාජපක්ෂ මහතාගේ ප්‍රධානත්වයෙන්. මේ සඳහා ඒකාබද්ධ විපක්ෂය නියෝජනය කරන පක්ෂ නායකයින් සහ පාර්ලිමේන්තු මන්ත්‍රීවරු රැසක් එක්ව සිටියා. මේ අතර හිටපු ජනාධිපති මහින්ද රාජපක්ෂ මහතාගේ ප්‍රධානත්වයෙන් තවත් ජනහමුවක් අද හම්බන්තොට අඟුණකොළපැලැස්සේදී පැවැත්වුණා. මේ අතර, අද පෙරවරුවේ රණවිරුවන් පිරිසක් තංගල්ල කාල්ටන් නිවසට පැමිණ හිටපු ජනාධිපති මහින්ද රාජපක්ෂ මහතා හමුවුනා. එහිදී ඔවුන් කරඬුවක්, ජාතික කොඩියක් සහ බෞද්ධ කොඩියක් හිටපු ජනපතිවරයාට පිළිගන්වමින් ඉල්ලා සිටියේ රටත්, ආගමත් ආරක්ෂා කර දෙන ලෙසයි."}