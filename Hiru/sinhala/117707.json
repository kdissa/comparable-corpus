{"Header": "Update: තරුණියකට පහර දෙන ෆේස්බුක් වීඩියෝව ගැන සී.අයි.ඩී.යට පැමිණිල්ලක්", "Time": "Friday, 02 October 2015 - 19:14", "Url": "http://www.hirunews.lk/sinhala/117707/update-%E0%B6%AD%E0%B6%BB%E0%B7%94%E0%B6%AB%E0%B7%92%E0%B6%BA%E0%B6%9A%E0%B6%A7-%E0%B6%B4%E0%B7%84%E0%B6%BB-%E0%B6%AF%E0%B7%99%E0%B6%B1-%E0%B7%86%E0%B7%9A%E0%B7%83%E0%B7%8A%E0%B6%B6%E0%B7%94%E0%B6%9A%E0%B7%8A-%E0%B7%80%E0%B7%93%E0%B6%A9%E0%B7%92%E0%B6%BA%E0%B7%9D%E0%B7%80-%E0%B6%9C%E0%B7%90%E0%B6%B1-%E0%B7%83%E0%B7%93-%E0%B6%85%E0%B6%BA%E0%B7%92-%E0%B6%A9%E0%B7%93-%E0%B6%BA%E0%B6%A7-%E0%B6%B4%E0%B7%90%E0%B6%B8%E0%B7%92%E0%B6%AB%E0%B7%92%E0%B6%BD%E0%B7%8A%E0%B6%BD%E0%B6%9A%E0%B7%8A", "Content": "සමාජ ජාල වෙබ් අඩවි තුළින් මේ දිනවල ප්‍රසිද්ධියට පත්ව ඇති තරුණයන් දෙදෙනෙකු තරුණියකට පහර දෙන දර්ශන ඇතුළත් සිදුවීම සම්බන්ධයෙන් අපරාධ පරීක්ෂණ දෙපාර්තමේන්තුවේ සයිබර් අපරාධ අංශයට පැමිණිලි කර තිබෙනවා.  ඒ, කාන්තා හා ළමා කටයුතු අමාත්‍යාංශය සහ ඊට අනුබද්ධ ජාතික කාන්තා කමිටුව විසින්. ජාතික කාන්තා කමිටුවේ ජ්‍යෙෂ්ඨ ප්‍රකාශිකාවක සඳහන් කළේ අදාළ සිදුවීම සම්බන්ධයෙන් කඩිනමින් අවශ්‍ය ක්‍රියාමාර්ග ගන්නා ලෙස ඉල්ලමින් මෙම පැමිණිල්ල සිදුකළ බවයි. එමෙන්ම, මේ සම්බන්ධයෙන් ශ්‍රී ලංකා පරිගණක හදිසි ප්‍රතිචාර සංසදයට ද පැමිණිලි කළ බව ඇය කියා සිටියා. මේ අතර, මෙම සිදුවීමට අදාළව ජාතික ළමාරක්ෂක අධිකාරියේ 1929 දුරකතන අංකයට ද මේ වනවිට පැමිණිලි රැසක් ලැබී තිබෙනවා. එම තොරතුරු පොලිස් ළමා හා කාන්තා කාර්යාංශයට යොමුකරන බවයි එහි ප්‍රකාශකයෙකු සඳහන් කළේ. අදාළ තරුණිය වයස අවුරුදු 18 ට වඩා වැඩි වයසක පසුවන බව හැගී යන නිසා එවැනි පියවරක් ගත් බව ඔහු ප්‍රකාශ කළා. ජාතික ළමාරක්ෂක අධිකාරියේ 1929 ක්ෂණික ඇමතුම් අංකයට ලැබුණු තොරතුරු වලට අනුව අදාළ වීඩියෝවේ සිටින තරුණයන් බලංගොඩ ප්‍රදේශයේ පදිංචිකරුවන් බවටයි හෙළි වී ඇත්තේ. මහත් ආන්දෝලනයකට තුඩු දුන් සමාජ ජාල වෙබ් අඩවිවල ප්‍රදර්ශනය වූ මෙම වීඩියෝ පටයේ තරුණයන් දෙදෙනෙකු සහ තරුණියන් දෙදෙනෙකු දර්ශනය වනවා. දර්ශනය නොවන වීඩියෝ ගතකරන පුද්ගලයා චාමර නමින් හඳුනාගත හැකියි. මොවුන් කිසියම් චාරිකාවක ගොස් සිටියදී වූ සිද්ධියක් ලෙසද මෙය හඳුනාගත හැකි අතර, එක් තරුණියක් එක් තරුණයෙකුගේ පෙම්වතිය බව එහි කතාබහ වන කරුණු අනුව පැහැදිලි වනවා. පෙම්වතා ලෙසින් සැලකිය හැකි තරුණයා තරුණියට පළමුවෙන්ම පහරදෙන අතර, පසුව තම මිතුරා වෙනුවෙන් අනෙක් තරුණයාද පහරදෙන ආකාරයද දැකගත හැකියි. ඔවුන් දෙදෙනාගේ උඩුකය නිරාවරණය වී ඇති අතර, පහරකෑමට ලක්වන තරුණිය කපා දැමූ පොල් ගසක් අසළින් බිම ඇදවැටෙනවා. පසුව ඇය සමග සිටින අනෙක් තරුණිය ඇයට කාමරයට යාමට කතා කරන අයුරුද එහි සඳහන්. මීට පෙර පලකළ පුවත පහතින් බලන්න : පිරිමියෙකු කුමන හේතුවක් මත හෝ කාන්තාවකට පහර දීම සාධාරණද ?"}