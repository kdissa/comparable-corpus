{"Header": "රූපලාවන්‍ය ශිල්පිනිය ඝාතනයේ සැකකරුවන් අත්අඩංගුවට ගැනීමට CCTV පිරික්සයි", "Time": "Saturday, 02 December 2017 - 8:22", "Url": "http://www.hirunews.lk/sinhala/177412/%E0%B6%BB%E0%B7%96%E0%B6%B4%E0%B6%BD%E0%B7%8F%E0%B7%80%E0%B6%B1%E0%B7%8A%E2%80%8D%E0%B6%BA-%E0%B7%81%E0%B7%92%E0%B6%BD%E0%B7%8A%E0%B6%B4%E0%B7%92%E0%B6%B1%E0%B7%92%E0%B6%BA-%E0%B6%9D%E0%B7%8F%E0%B6%AD%E0%B6%B1%E0%B6%BA%E0%B7%9A-%E0%B7%83%E0%B7%90%E0%B6%9A%E0%B6%9A%E0%B6%BB%E0%B7%94%E0%B7%80%E0%B6%B1%E0%B7%8A-%E0%B6%85%E0%B6%AD%E0%B7%8A%E0%B6%85%E0%B6%A9%E0%B6%82%E0%B6%9C%E0%B7%94%E0%B7%80%E0%B6%A7-%E0%B6%9C%E0%B7%90%E0%B6%B1%E0%B7%93%E0%B6%B8%E0%B6%A7-cctv-%E0%B6%B4%E0%B7%92%E0%B6%BB%E0%B7%92%E0%B6%9A%E0%B7%8A%E0%B7%83%E0%B6%BA%E0%B7%92", "Content": "කොට්ටාව - පන්නිපිටිය ප්‍රදේශයේ නිවසක් තුළ දී රූපලාවන්‍ය ශිල්පිනියක් ඝාතනය කළ සැකකරුවන් අත්අඩංගුවට ගැනීම සඳහා පොලීසිය අංශ කිහිපයක් ඔස්සේ පරීක්ෂණ ආරම්භ කර තිබෙනවා. ඒ සඳහා සී.සී.ටී වී කැමරා දර්ශන අධ්‍යයනය කරමින් පවතින බවයි පොලීසියේ ජ්‍යෙෂ්ඨ ප්‍රකාශකයෙකු සඳහන් කළේ. එමෙන්ම මිය ගිය කාන්තාවගේ ජංගම දුරකථනයට ලැබුණු ඇමතුම් ඔස්සේ ද පරීක්ෂණ ක්‍රියාත්මකයි. සැකකරුවන් අත්අඩංගුවට ගැනීම සඳහා පොලිස් කණ්ඩායම් 3ක් මේ වන විට මෙහෙයුම් ආරම්භ කර ඇති බව සඳහන්. මේ අතර, වෙඩි වැදී මිය ගිය කාන්තාවගේ පශ්චාත් මරණ පරීක්ෂණය ද අද කළුබෝවිල ශික්ෂණ රෝහලේදී සිදුකිරීමට නියමිතයි. මෙම වෙඩි තැබීම පාතාල ගැටුමක ප්‍රතිඵලයක් බවට පොලීසිය සැක පළ කරනවා. මිය ගිය කාන්තාව පසුගියදා කළුතරදී බන්ධනාගාර බස් රථයට එල්ල වූ ප්‍රහාරයෙන් මියගිය පාතාලයේ සමයං සමඟ සමීප හිතවත්කම් පැවැත්වූ තැනැත්තියක බව සඳහන්. එමෙන්ම, පාතාල සාමාජිකයෙකු වන අංගොඩ ලොක්කාගේ සගයන් පිරිසක් විසින් මෙම ප්‍රහාර එල්ල කර ඇති බවට ද සැක කෙරෙනවා. කොට්ටාව - පන්නිපිටිය පාරේ නිවසක් තුළ 42 හැවිරිදි දෙදරු මවක් වන මෙම කාන්තාව ඝාතනය කර තිබුණේ පෙරේදා රාත්‍රියේදීයි."}