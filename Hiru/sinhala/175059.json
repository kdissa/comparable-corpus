{"Header": "රාජිතගේ ප්‍රකාශයට බේරුවල එජාප සංවිධායකගෙන් පිළිතුරු", "Time": "Thursday, 02 November 2017 - 8:41", "Url": "http://www.hirunews.lk/sinhala/175059/%E0%B6%BB%E0%B7%8F%E0%B6%A2%E0%B7%92%E0%B6%AD%E0%B6%9C%E0%B7%9A-%E0%B6%B4%E0%B7%8A%E2%80%8D%E0%B6%BB%E0%B6%9A%E0%B7%8F%E0%B7%81%E0%B6%BA%E0%B6%A7-%E0%B6%B6%E0%B7%9A%E0%B6%BB%E0%B7%94%E0%B7%80%E0%B6%BD-%E0%B6%91%E0%B6%A2%E0%B7%8F%E0%B6%B4-%E0%B7%83%E0%B6%82%E0%B7%80%E0%B7%92%E0%B6%B0%E0%B7%8F%E0%B6%BA%E0%B6%9A%E0%B6%9C%E0%B7%99%E0%B6%B1%E0%B7%8A-%E0%B6%B4%E0%B7%92%E0%B7%85%E0%B7%92%E0%B6%AD%E0%B7%94%E0%B6%BB%E0%B7%94", "Content": "ඉදිරි මැතිවරණයකදී බේරුවල ආසනය සඳහා එක්සත් ජාතික පක්ෂය සහ ශ්‍රී ලංකා නිදහස් පක්ෂය එක්ව තරග කිරීමට එකඟත්වය පළ කළ බවට සම කැබිනට් ප්‍රකාශක අමාත්‍ය රාජිත සේනාරත්න සිදුකළ ප්‍රකාශය අසත්‍ය බව එක්සත් ජාතික පක්ෂ බේරුවල ආසන සංවිධායක පළාත් සභා මන්ත්‍රී ඉෆ්තිකාර් ජෙමිල් පවසනවා. රජයේ ප්‍රවෘත්ති දෙපාර්තමේන්තුවේ ඊයේ පැවති කැබිනට් තීරණ දැනුම්දීමේ මාධ්‍ය හමුවේදී අමාත්‍ය රාජිත සේනාරත්න මාධ්‍යවේදීන් නැගූ ප්‍රශ්නවලට පිළිතුරු ලබාදෙමින් බේරුවල ආසන සංවිධායකවරුන් මැතිවරණයට ඉදිරිපත්වීමට ඇති කැමැත්ත පිළිබඳව අදහස් පළ කළා. එහිදී අමාත්‍යවරයා ප්‍රකාශ කළේ බේරුවල ආසනයේ එක්සත් ජාතික පක්ෂ සහ නිදහස් පක්ෂ ආසන සංවිධායකවරු එකම ලකුණකින් පළාත්පාලන මැතිවරණයට තරග කිරීමට කැමැත්ත පළ කර ඇති බවයි. කෙසේ වෙතත් එක්සත් ජාතික පක්ෂ බේරුවල ආසන සංවිධායක පළාත් සභා මන්ත්‍රී ඉෆ්තිකාර් ජෙමිල් හිරු ප්‍රවෘත්ති අංශයට කියා සිටියේ අමාත්‍ය රාජිත සේනාරත්න සමඟ තමන් එවැනි සාකච්ඡාවක් සිදු නොකළ බවයි. කෙසේවෙතත් රාජිත සේනාරත්න අමාත්‍යවරයා අදාළ ප්‍රකාශය කරන විට එම කැබිනට් තීරණ දැනුම් දීමේ මාධ්‍ය හමුවට එක්ව සිටි නිදහස් පක්ෂය නියෝජනය කරන සම කැබිනට් ප්‍රකාශක අමාත්‍ය දයාසිරි ජයසේකර කියා සිටියේ බේරුවල ආසනය සඳහා පොදු ලකුණකින් තරග කිරීමට සිය පක්ෂය කිසිදු නිල තීරණයක් මෙතෙක් ගෙන නොමැති බවයි."}