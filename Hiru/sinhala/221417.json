{"Header": "මිලියන 17ක රත්‍රං ඉන්දියාවට රැගෙන යාමට තැත් කළ, ඉන්දියානුවන් 6 දෙනෙකු කටුනායක දී අත්අඩංගුවට", "Time": "Friday, 02 August 2019 - 21:29", "Url": "http://www.hirunews.lk/sinhala/221417/%E0%B6%B8%E0%B7%92%E0%B6%BD%E0%B7%92%E0%B6%BA%E0%B6%B1-17%E0%B6%9A-%E0%B6%BB%E0%B6%AD%E0%B7%8A%E2%80%8D%E0%B6%BB%E0%B6%82-%E0%B6%89%E0%B6%B1%E0%B7%8A%E0%B6%AF%E0%B7%92%E0%B6%BA%E0%B7%8F%E0%B7%80%E0%B6%A7-%E0%B6%BB%E0%B7%90%E0%B6%9C%E0%B7%99%E0%B6%B1-%E0%B6%BA%E0%B7%8F%E0%B6%B8%E0%B6%A7-%E0%B6%AD%E0%B7%90%E0%B6%AD%E0%B7%8A-%E0%B6%9A%E0%B7%85-%E0%B6%89%E0%B6%B1%E0%B7%8A%E0%B6%AF%E0%B7%92%E0%B6%BA%E0%B7%8F%E0%B6%B1%E0%B7%94%E0%B7%80%E0%B6%B1%E0%B7%8A-6-%E0%B6%AF%E0%B7%99%E0%B6%B1%E0%B7%99%E0%B6%9A%E0%B7%94-%E0%B6%9A%E0%B6%A7%E0%B7%94%E0%B6%B1%E0%B7%8F%E0%B6%BA%E0%B6%9A-%E0%B6%AF%E0%B7%93-%E0%B6%85%E0%B6%AD%E0%B7%8A%E0%B6%85%E0%B6%A9%E0%B6%82%E0%B6%9C%E0%B7%94%E0%B7%80%E0%B6%A7", "Content": "රුපියල් මිලියන 17කට ආසන්න වටිනාකමකින් යුත් රත්‍රං තොගයක් මෙරටින් ගුවන් මගින් ඉන්දියාවට රැගෙන යාමට තැත් කළ ඉන්දීය ජාතිකයන් 6 දෙනෙකු කටුනායක ගුවන් තොටුපළේදී අත්අඩංගුවට ගෙන තිබෙනවා. ඒ අනුව අවස්ථා දෙකකදී මොවුන් ඊයේ අත්අඩංගුවට ගෙන ඇති අතර, සැකකරුවන් 4 දෙනෙකු රත්‍රං කිලෝ එකයි ග්‍රෑම් 60ක් සමඟ ගුවන් තොටුපළ පිටවීමේ පර්යන්තයේදී අත්අඩංගුවට ගනු ලැබුවා. ඉන් පසුව ඊයේ පස්වරුවේ තවත් ඉන්දීය ජාතිකයින් දෙදෙනෙකු රත්‍රං කිලෝ එකයි ග්‍රෑම් 370ක් සමඟ පිටවීමේ පර්යන්තයේදී අත්අඩංගුවට ගෙන ඇති බවයි පොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර සඳහන් කළේ. ඒ අනුව මෙම අවස්ථා දෙකේදීම අත්අඩංගුවට ගත් රත්‍රංවල වටිනාකම කිලෝදෙකයි ග්‍රෑම් 440ක් වනවා. කටුනායක ගුවන් තොටුපළ අපරාධ පරීක්ෂණ දෙපාර්තමේන්තු නිලධාරීන්ට ලද තොරතුරක් මත අත්අඩංගුවට ගත් මෙම සැකකරුවන් 6 දෙනා සංචාරක වීසා මත මෙරටට පැමිණ සිට ඇති අතර, ඔවුන් මූලික විමර්ශනයෙන් පසු කටුනායක ගුවන් තොටුපළ රේගු නිලධාරීන් වෙත භාර දී තිබෙනවා."}