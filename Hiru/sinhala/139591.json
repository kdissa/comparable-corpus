{"Header": "උසස් පෙළ විභාගය අද ඇරඹේ", "Time": "Tuesday, 02 August 2016 - 7:37", "Url": "http://www.hirunews.lk/sinhala/139591/%E0%B6%8B%E0%B7%83%E0%B7%83%E0%B7%8A-%E0%B6%B4%E0%B7%99%E0%B7%85-%E0%B7%80%E0%B7%92%E0%B6%B7%E0%B7%8F%E0%B6%9C%E0%B6%BA-%E0%B6%85%E0%B6%AF-%E0%B6%87%E0%B6%BB%E0%B6%B9%E0%B7%9A", "Content": "මෙවර අධ්‍යයන පොදු සහතික පත්‍ර උසස් පෙළ විභාගය අද ආරම්භ වනවා. ලබන 27 වන දා දක්වා විභාග මධ්‍යස්ථාන 2204කදී පැවැත්වෙන විභාගය සඳහා සුදුසුකම් ලබා ඇති අපේක්ෂකයන්ගේ සංඛ්‍යාව තුන්ලක්ෂ 15,605ක්. විභාග කොමසාරිස් ජනරාල් ඩබ්ලිව්.එම්.එන්.ජේ. පුෂ්පකුමාර සඳහන් කළේ ජංගම දුරකථන මෙන්ම ස්මාට් වර්ගයේ ඔරලෝසු ද මෙවර විභාග මධ්‍යස්ථානය තුළට රැගෙන ඒම තහනම් කර ඇති බවයි. එවැනි විද්‍යුත් උපකරණ රැගෙන පැමිණ හසුවුවහොත් වසර 5ක කාලයක් දක්වා විභාගවලට පෙනී සිටීම තහනම් කරන බව විභාග කොමසාරිස්වරයා ප්‍රකාශ කළා. එමෙන්ම විභාග අපේක්ෂකයන්ට වංචනික ක්‍රියා සිදුකිරීම සඳහා සහාය දක්වන බාහිර පුද්ගලයන්ට එරෙහිව දැඩි ක්‍රියාමාර්ග ගන්නා බව ද විභාග කොමසාරිස් ජනරාල්වරයා අවධාරණය කළා. වංචනික ක්‍රියා සිදුකිරීමට සහාය දක්වන බාහිර පුද්ගලයන් පිළිබදව විභාග අපේක්ෂකයන්ට, දෙමව්පියන්ට සහ අනෙකුත් පාර්ශවයන්ට පැමිණිලි කිරීමට දුරකථන අංක ද විභාග දෙපාර්තමේන්තුව ප්‍රකාශයට පත් කර තිබෙනවා. ඒ අනුව 1911, 0112 784 208, 0112 784 537 යන දුරකථන අංක ඔස්සේ එවැනි පැමිණිලි ඉදිරිපත් කළ හැකි බවයි විභාග දෙපාර්තමේන්තුව සදහන් කළේ."}