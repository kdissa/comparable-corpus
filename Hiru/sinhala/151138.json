{"Header": "ලොතරැයි අලෙවි නියෝජිත වර්ජනයෙන් කෝටි දෙක හමාරක පාඩුවක්", "Time": "Monday, 02 January 2017 - 18:57", "Url": "http://www.hirunews.lk/sinhala/151138/%E0%B6%BD%E0%B7%9C%E0%B6%AD%E0%B6%BB%E0%B7%90%E0%B6%BA%E0%B7%92-%E0%B6%85%E0%B6%BD%E0%B7%99%E0%B7%80%E0%B7%92-%E0%B6%B1%E0%B7%92%E0%B6%BA%E0%B7%9D%E0%B6%A2%E0%B7%92%E0%B6%AD-%E0%B7%80%E0%B6%BB%E0%B7%8A%E0%B6%A2%E0%B6%B1%E0%B6%BA%E0%B7%99%E0%B6%B1%E0%B7%8A-%E0%B6%9A%E0%B7%9D%E0%B6%A7%E0%B7%92-%E0%B6%AF%E0%B7%99%E0%B6%9A-%E0%B7%84%E0%B6%B8%E0%B7%8F%E0%B6%BB%E0%B6%9A-%E0%B6%B4%E0%B7%8F%E0%B6%A9%E0%B7%94%E0%B7%80%E0%B6%9A%E0%B7%8A", "Content": "ලොතරැයිපතක මිල රුපියල් 10 කින් ඉහළ නැංවීමට එරෙහිව අලෙවි නියෝජිතයින් ආරම්භ කර ඇති වර්ජනය නිසා මේ වන විට රජයට රුපියල් කෝටි දෙක හමාරක පමණක් පාඩුවක් සිදුව ඇති බව සමස්ත ලංකා ලොතරැයි අලෙවි නියෝජිතයින්ගේ සංගමය පවසනවා. ලොතරැයි අලෙවි නියෝජිතවරුන්ගේ වර්ජනය අද දෙවන දිනටත් ක්‍රියාත්මකයි. මීට සමගාමීව පානදුර, ගාල්ල සහ මාතර යන ප්‍රදේශවල අද දිනයේ විරෝධතා සංවිධානය කර තිබුණා. මේ අතර, තම ගැටළුවට සාධාරණ විසඳුමක් ඉල්ලා අද පස්වරුවේ අධිෂ්ඨාන පූජාවක ද නිරත වන බවයි එම සංගමයේ සභාපති ක්‍රිෂාන්ත මාරඹගේ හිරු ප්‍රවෘත්ති අංශයට සඳහන් කළේ. රුපියල් 20 ක්ව පැවති ලොතරැයි පතක මිල රුපියල් 30 දක්වා ඉහළ නැංවීමට එරෙහිව ඔවුන් මෙම වෘත්තීය ක්‍රියාමාර්ගය ආරම්භ කළේ ඊයේ දිනයේදීයි. කෙසේ වෙතත්, රජයේ තීරණ ක්‍රියාත්මක කිරීමට අලෙවි නියෝජිතයින් සූදානම් නොමැති නම් ලොතරැයි අලෙවිය සඳහා නවක පිරිසක් බඳවා ගන්නා බව මුදල් අමාත්‍ය රවී කරුණානායක ඊයේ කොළඹ කැඳවා තිබූ මාධ්‍ය හමුවකට එක්වෙමින් කියා සිටියා."}