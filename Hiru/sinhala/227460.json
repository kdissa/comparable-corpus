{"Header": "චන්ද්‍රිකාගේ නිදහස් පක්ෂ සාමාජිකත්වය, අහෝසි කෙරෙන ලකුණු", "Time": "Saturday, 02 November 2019 - 12:38", "Url": "http://www.hirunews.lk/sinhala/227460/%E0%B6%A0%E0%B6%B1%E0%B7%8A%E0%B6%AF%E0%B7%8A%E2%80%8D%E0%B6%BB%E0%B7%92%E0%B6%9A%E0%B7%8F%E0%B6%9C%E0%B7%9A-%E0%B6%B1%E0%B7%92%E0%B6%AF%E0%B7%84%E0%B7%83%E0%B7%8A-%E0%B6%B4%E0%B6%9A%E0%B7%8A%E0%B7%82-%E0%B7%83%E0%B7%8F%E0%B6%B8%E0%B7%8F%E0%B6%A2%E0%B7%92%E0%B6%9A%E0%B6%AD%E0%B7%8A%E0%B7%80%E0%B6%BA-%E0%B6%85%E0%B7%84%E0%B7%9D%E0%B7%83%E0%B7%92-%E0%B6%9A%E0%B7%99%E0%B6%BB%E0%B7%99%E0%B6%B1-%E0%B6%BD%E0%B6%9A%E0%B7%94%E0%B6%AB%E0%B7%94", "Content": "පක්ෂ තීන්දුවට එරෙහිව ජනාධිපති අපේක්ෂක සජිත් ප්‍රේමදාසට සහය පළ කිරීම සඳහා ගිවිසුමකට අත්සන් තැබීම හේතුවෙන් හිටපු ජනාධිපතිනී චන්ද්‍රිකා බණ්ඩාරනායක කුමාරණතුංග ඇතුළු පිරිසකගේ පක්ෂ සාමාජිකත්වය අහෝසි කිරීමට පියවර ගන්නා බව නිදහස් පක්ෂ මහලේකම් පාර්ලිමේන්තු මන්ත්‍රී දයාසිරි ජයසේකර ප්‍රකාශ කළා. ඊට අදාළ අවසන් තීන්දුවට ලබන අඟහරුවාදා පස්වරුවේ රැස්වන ශ්‍රී ලංකා නිදහස් පක්ෂ මධ්‍යම කාරක සභා රැස්වීමේදී එළඹෙන බවයි මන්ත්‍රීවරයා හිරු ප්‍රවෘත්ති අංශයට කියා සිටියේ. ජනාධිපති අපේක්ෂක සජිත් ප්‍රේමදාස සමඟ හිටපු ජනාධිපතිනිය ඇතුළු දේශපාලන පක්ෂ කිහිපයක් එක්සත් ජාතික පෙරමුණ යටතේ සන්ධානගතවීමට අදාළව ඊයේ අවබෝධතා ගිවිසුමකට අත්සන් තබනු ලැබුවා. හිටපු ජනාධිපතිනිය ශ්‍රී ලංකා නිදහස් පක්ෂය දෙකඩ කළ තුන් වන අවස්ථාව මෙය බවයි පක්ෂ මහලේකම් දයාසිරි ජයසේකර සඳහන් කළේ. හම්බන්තොට ප්‍රදේශයේ ඊයේ පැවති ජන හමුවකදී එක්සත් ජනතා නිදහස් සන්ධාන මහලේකම් පාර්ලිමේන්තු මන්ත්‍රී මහින්ද අමරවීර ද මේ සම්බන්ධයෙන් අදහස් පළ කර සිටියා. එහිදී ඔහු කියා සිටියේ ජනතා බලයක් නොමැති පිරිස් සමඟ එක්ව හිටපු ජනාධිපතිනිය ගිවිසුම් අත්සන් කර ඇති බවයි. ඇයගේ මව වූ සිරිමාවෝ බණ්ඩාරනායකගේ ප්‍රජා අයිතිය අහෝසි කළේ එක්සත් ජාතික පක්ෂය විසින් බවත් එවන් පක්ෂයක් සමග එක්ව ශ්‍රී ලංකා නිදහස් පක්ෂය ආරක්ෂා කළ නොහැකි බව ද මහින්ද අමරවීර මන්ත්‍රීවරයා මෙහිදී ප්‍රකාශ කළා. මේ අතර, ශ්‍රී ලංකා පොදුජන පෙරමුණ හා නිදහස් පක්ෂය අතර පසුගිය දා පිහිටුවා ගත් ශ්‍රී ලංකා නිදහස් පොදුජන සන්ධානයට නිලධාරී මණ්ඩලය පත් කිරීම ජනාධිපතිවරණයෙන් අනතුරුව සිදුකරන බව එම සන්ධානයේ ප්‍රකාශකයෙකු සඳහන් කළා. එම නව සන්ධානයේ සම සභාපතිවරුන් ලෙස ජනාධිපති මෛත්‍රීපාල සිරිසේන සහ විපක්ෂ නායක මහින්ද රාජපක්ෂ පත් කිරීමට දෙපාර්ශවය මේ වන විට එකඟතාවකට පැමිණ ඇති බවයි වාර්තා වන්නේ. එසේම නව සන්ධානයේ මහලේකම් ධුරය ශ්‍රී ලංකා පොදුජන පෙරමුණටත් නියෝජ්‍ය මහලේකම් ධුරය හා ජාතික සංවිධායක ධුරය ශ්‍රී ලංකා නිදහස් පක්ෂයටත් හිමි වනු ඇති බවට ද වාර්තා වනවා."}