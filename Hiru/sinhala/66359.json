{"Header": "බස් ගාස්තු වැඩිකිරීම රජයෙන් පමණයි.", "Time": "Monday, 02 September 2013 - 18:47", "Url": "http://www.hirunews.lk/sinhala/66359/%E0%B6%B6%E0%B7%83%E0%B7%8A-%E0%B6%9C%E0%B7%8F%E0%B7%83%E0%B7%8A%E0%B6%AD%E0%B7%94-%E0%B7%80%E0%B7%90%E0%B6%A9%E0%B7%92%E0%B6%9A%E0%B7%92%E0%B6%BB%E0%B7%93%E0%B6%B8-%E0%B6%BB%E0%B6%A2%E0%B6%BA%E0%B7%99%E0%B6%B1%E0%B7%8A-%E0%B6%B4%E0%B6%B8%E0%B6%AB%E0%B6%BA%E0%B7%92", "Content": "බස් ගාස්තු වැඩිකිරීමට බලය ඇත්තේ රජයට පමණක් බව ගමනාගමන කොමිෂන් සභාව යළි අවධාරණය කරනවා. එහි සභාපති රොෂාන් ගුණවර්ධන කියා සිටියේ බස් ගාස්තු වැඩිකිරීම සම්බන්ධයෙන් අවසන් තීරණය ඒ පිළිබදව සොයා බැලීමට පත් කළ කැබිනට් අනුකාරක සභාව විසින් ඉදිරියේ දී ගනු ඇති බවයි. කෙසේ වෙතත්, බස් ගාස්තු ඊයේ (01) සිට සංශෝධනය කරන බව ලංකා පෞද්ගලික බස් හිමියන්ගේ සංගමය පසුගිය දා ප්‍රකාශ කළා. එහෙත් එවැනි ගාස්තු වැඩිවීමක් මේ දක්වා  සිදුවී නැහැ. මේ පිළිබදව හිරු ප්‍රවෘත්ති අංශය ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්නගෙන් විමසීමක් කළා. ඔහු කියා සිටියේ කැබිනට් අනුකාරක සභාවක් පත් කිරීම තුළින් බස් ගාස්තු වැඩි කිරීමට බස් සංගම්වලට හිමි වී තිබූ බලය රජය වෙත පවරා ගෙන ඇති බවයි. කෙසේ වෙතත්, මේ සම්බන්ධයෙන් ඉදිරියේ දී අධිකරණ ක්‍රියාමාර්ග ගන්නා බව ලංකා පෞද්ගලික බස් හිමියන්ගේ සංගමයේ සභාපතිවරයා කියා සිටියා."}