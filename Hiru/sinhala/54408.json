{"Header": "මීරිගමදී පිළිස්සී මියගිය දරුවාගේ පරීක්ෂණ තවදුරටත්.", "Time": "Saturday, 02 March 2013 - 10:08", "Url": "http://www.hirunews.lk/sinhala/54408/%E0%B6%B8%E0%B7%93%E0%B6%BB%E0%B7%92%E0%B6%9C%E0%B6%B8%E0%B6%AF%E0%B7%93-%E0%B6%B4%E0%B7%92%E0%B7%85%E0%B7%92%E0%B7%83%E0%B7%8A%E0%B7%83%E0%B7%93-%E0%B6%B8%E0%B7%92%E0%B6%BA%E0%B6%9C%E0%B7%92%E0%B6%BA-%E0%B6%AF%E0%B6%BB%E0%B7%94%E0%B7%80%E0%B7%8F%E0%B6%9C%E0%B7%9A-%E0%B6%B4%E0%B6%BB%E0%B7%93%E0%B6%9A%E0%B7%8A%E0%B7%82%E0%B6%AB-%E0%B6%AD%E0%B7%80%E0%B6%AF%E0%B7%94%E0%B6%BB%E0%B6%A7%E0%B6%AD%E0%B7%8A", "Content": "මීරිගම - දීලානන්ද මාවත - මුගුරුගම්පොල ප්‍රදේශයේ දී නිවසේ කාමරයකට ගිනි ඇවිලීමෙන් පිළිස්සී මිය ගිය බවට වාර්තා වුණු 12 හැවිරිදි පිරිමි දරුවාගේ මරණය සැක සහිත බවට ඊයේ මීරිගම පොලීසියට පැමිණිල්ලක් ලැබී තිබෙනවා. මෙලෙස මියගොස් ඇත්තේ මීරිගම කඳන්ගමුව විද්‍යාලයේ 8 වැනි ශ්‍රේණියේ ඉගෙනුම ලබන රොමේෂ් ලන්දෙකුඹුර නැමති සිසුවෙක්. පසුගිය 28 වන දා පිලිස්සී තුවාල ලැබූ අදාළ පිරිමි දරුවා බොරැල්ල ළමා රෝහලේ ප්‍රතිකාර ලබමින් සිටියදී ජිවිතක්ෂයට පත්වුණා. ඇද මෙට්ටයට ගිනි ඇවිලීමෙන් මෙම දරුවා ජීවිතක්ෂයට පත්වූ අතර ප්‍රතිකාර සඳහා රැගෙන එන විට ද දරුවාගේ සිරුරෙන් සියයට 70ක් පමණ පිළිස්සී තිබූ බවයි ළමා රෝහල් අධ්‍යක්ෂ විශේෂඥ වෛද්‍ය රත්නසිරි හේවගේ හිරු ප්‍රවෘත්ති අංශයට සඳහන් කළේ. මේ සම්බන්ධයෙන් හිරු ප්‍රවෘත්ති අංශය කළ විමසීමකදී පොලිස් මාධ්‍ය ප්‍රකාශක පොලිස් අධිකාරි බුද්ධික සිරිවර්ධන කියා සිටියේ සිද්ධිය සම්බන්ධයෙන් තවදුරටත් පරීක්ෂණ පැවැත්වෙන බවයි."}