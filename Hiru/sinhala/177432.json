{"Header": "වැස්සත් සමඟ බෝවන රෝග පැතිර යාමේ අවදානමක්", "Time": "Saturday, 02 December 2017 - 13:07", "Url": "http://www.hirunews.lk/sinhala/177432/%E0%B7%80%E0%B7%90%E0%B7%83%E0%B7%8A%E0%B7%83%E0%B6%AD%E0%B7%8A-%E0%B7%83%E0%B6%B8%E0%B6%9F-%E0%B6%B6%E0%B7%9D%E0%B7%80%E0%B6%B1-%E0%B6%BB%E0%B7%9D%E0%B6%9C-%E0%B6%B4%E0%B7%90%E0%B6%AD%E0%B7%92%E0%B6%BB-%E0%B6%BA%E0%B7%8F%E0%B6%B8%E0%B7%9A-%E0%B6%85%E0%B7%80%E0%B6%AF%E0%B7%8F%E0%B6%B1%E0%B6%B8%E0%B6%9A%E0%B7%8A", "Content": "පවතින වැසි සහිත කාලගුණ තත්ත්වයත් සමඟ බෝ වන රෝග ව්‍යාප්ත වීමේ අවදානමක් පවතින බව වසංගත රෝග විද්‍යා ඒකකය පවසනවා. ජල මූලාශ්‍ර අපවිත්‍රවීමත් සමඟ උණු කර නිවාගත් ජලය පානය කිරීම සහ පිසූ ආහාර පමණක් ආහාරයට ගැනීමෙන් මෙම බෝ වන රෝග ව්‍යාප්තිය පාලනය කර ගත හැකි බවයි එම ඒකකයේ අධ්‍යක්ෂ විශේෂඥ වෛද්‍ය සමිත ගිනිගේ හිරු ප්‍රවෘත්ති අංශයට සඳහන් කළේ. එමෙන්ම පසුගිය කාලසීමාවේදී ඩෙංගු රෝගීන් එක්ලක්ෂ 73,000ක් වාර්තා වූ අතර, මේ වන විට රෝගය යම්තාක් දුරට පාලනය කර ඇති බවයි ජාතික ඩෙංගු මර්දන ඒකකය සඳහන් කළේ. පවතින වැසි සහිත කාලගුණික තත්ත්වයත් සමඟ යළිත් ඩෙංගු රෝගය ව්‍යාප්ත වීමේ අවදානමක් පවතින බව එම ඒකකයේ ප්‍රජා වෛද්‍ය විශේෂඥ ප්‍රෂිලා සමරවීර කියා සිටියා."}