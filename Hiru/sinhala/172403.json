{"Header": "ඇමරිකාවේ වෙඩි තැබීමෙන් 50ක් මියයයි - 400 කට තුවාල", "Time": "Monday, 02 October 2017 - 19:08", "Url": "http://www.hirunews.lk/sinhala/172403/%E0%B6%87%E0%B6%B8%E0%B6%BB%E0%B7%92%E0%B6%9A%E0%B7%8F%E0%B7%80%E0%B7%9A-%E0%B7%80%E0%B7%99%E0%B6%A9%E0%B7%92-%E0%B6%AD%E0%B7%90%E0%B6%B6%E0%B7%93%E0%B6%B8%E0%B7%99%E0%B6%B1%E0%B7%8A-50%E0%B6%9A%E0%B7%8A-%E0%B6%B8%E0%B7%92%E0%B6%BA%E0%B6%BA%E0%B6%BA%E0%B7%92-400-%E0%B6%9A%E0%B6%A7-%E0%B6%AD%E0%B7%94%E0%B7%80%E0%B7%8F%E0%B6%BD", "Content": "ඇමරිකාවේ ලාස්වේගාස් නුවර වෙඩි තැබීමෙන් මිය ගිය සංඛ්‍යාව තවදුරටත් ඉහළ යනු ඇතැයි එරට රෝහල් ආරංචි මාර්ග ප්‍රකාශ කළා. සිද්ධියෙන් පුද්ගලයන් 50කට වැඩි පිරිසක් ජීවිතක්ෂයට පත්වූ අතර 200කට අධික පිරිසක් තුවාල ලැබුවා. බරපතල තුවාල ලැබූ 14 දෙනෙකු අසාධ්‍ය තත්ත්වයෙන් ප්‍රතිකාර ලබන බවයි වාර්තා වන්නේ. ස්වයංක්‍රීය ගිනි අවි භාවිත කරමින් මෙම වෙඩි තැබීම සිදුකර ඇති පුද්ගලයා එම ප්‍රදේශයේම පදිංචිකරුවෙකු වන අතර 64 හැවිරිදි ස්ටීවන් පැඩොක් නැමැත්තෙක්. මෙම වෙඩි තැබීමේ අරමුණ කුමක්දැයි මෙතෙක් පැහැදිලි නැහැ. කෙසේ නමුත්, ඔහුගේ ආසියානු සම්භවයක් සහිත සහකාරිය පිළිබදව ඇමරිකානු පොලීසියේ අවධානය යොමු වී තිබෙනවා. කැසිනෝ ක්‍රීඩාවට ප්‍රකට ලාස්වේගාස් හි මැන්ඩලේ බේ හෝටලය සහ අවට ප්‍රදේශයේ රැස්ව සිටි ජනයා වෙතයි ප්‍රහාරය එල්ලවී ඇත්තේ. මෙහි ඇමරිකානු කන්ටි‍්‍ර මියුසික් හෙවත් ගැමි සංගීත සැණකෙලියක් පැවැත්වෙන්නේ පසුගිය සිකුරාදා සිටයි. ඇමරිකානු වේලාවෙන් ඊයේ රාත්‍රියේ එනම් මෙරට වේලාවෙන් අද දහවල් මෙම වෙඩි තැබීම සිදුවූ අතර වෙඩික්කරු එහි සංචාරක හෝටලයක 32 වන මහලේ සිට වෙඩි තැබීම සිදුකර ඇති බව සඳහන්. ලාස්වේගාස් ඇතුළත් ඇමරිකාවේ නෙවාඩා ප්‍රාන්තය පෞද්ගලික අවි පරිහරණයට වැඩි නිදහසක් ඇති ප්‍රාන්තයක් ලෙසයි සැලකෙන්නේ. එහි ගිනි අවි භාවිත කිරීමට ඒවා හිමිකරුවෙකු ලෙස ලියාපදිංචි වීම අවශ්‍ය වන්නේ නැහැ."}