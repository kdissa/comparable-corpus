{"Header": "පසුගිය වසර කිහිපයේ මත්ද්‍රව්‍ය මර්දනය සාර්ථකයි –  ජනපති", "Time": " ඔක්තෝබර් 4, 2019 17:46 ", "Content": "මත්ද්‍රව්‍ය මර්දනයේ සාර්ථක ප්‍රතිඵල රැසක් ඉකුත් වසර කිහිපය තුළ රටට ලබාගත හැකි වූ බව ජනාධිපති මෛත්‍රීපාල සිරිසේන මැතිතුමා පවසනවා. ජනාධිපතිතුමා මේ අදහස් පළකළේ කොළඹ නාලන්දා විද්‍යාලයේ පැවති උත්සවයක් අමතමින්. බ්‍රිතාන්‍ය මහ රැජිණ ප්‍රදානය කරනු ලබන ගෞරවණීය විශිෂ්ට සේවා සම්මානයක් වන නයිට් පදවියෙන් පිදුම් ලැබූ ආදි නාලන්දියෙකු වූ වෛද්‍ය සරත් සමරගේ මහතාට උපහාර පිරිනැමීමේ උත්සවයක් කොළඹ නාලන්දා විද්‍යාලයේ දී පැවැත්වුණා. වෛද්‍ය සරත් සමරගේ මහතා ශ්‍රී ලංකාවේ ශාන්ත ජෝන් සංවිධානයේ සහ මත්ද්‍රව්‍ය පිටුදැකීමේ ශ්‍රී ලංකා රාජ්‍ය නොවන සංවිධානයේ සභාපතිවරයා ද වනවා. මෙරට වෛද්‍ය ක්ෂේත්‍රය වෙනුවෙන් සුවිශේෂී මෙහෙවරක් ඉටුකරන සරත් සමරගේ මහතා මත්ද්‍රව්‍ය භාවිතයට එරෙහි ශ්‍රී ලංකා රාජ්‍ය නොවන සංවිධානයන්ගේ ඒකාබද්ධ සම්මේලනයෙහි නිවාරණ සංවිධානයේ සභාපතීත්වය දරමින් විශිෂ්ට සේවාවක නිරතවීම ද කැපී පෙනෙන කරුණක්. සෑම වසරකදීම විශිෂ්ට පුද්ගලයන්ගෙන් තෝරාගත් පිරිසක් ලැයිස්තුගතකර නයිට් පදවි පිරිනැමීම බ්‍රිතාන්‍ය මහ රැජිණ අතින් සිදුකෙරෙනවා. මෙවර ලොවපුරා විසිරී සිටින 20 දෙනෙකු වෙනුවෙන් එම පදවි ප්‍රදානය කෙරුණා. ඒ අතුරින් මෙවර නයිට් පදවියෙන් පිදුම් ලැබූ එකම ආසියාතිකයා ලෙස වෛද්‍ය සරත් සමරගේ මහතා කැපී පෙනුනා. ඒ අනුව ඒ මහතා ශාන්ත ජෝන් පර්ෂදයෙහි නයිට් පදවිය ද දිනාගත්තා. මේ වසරේ සැප්තැම්බර් 19 වන දින ලන්ඩන් නුවර ශාන්ත ජෝන් දේවස්ථානයෙහි හෝල්ස්ටර්හි ආදිපාදතුමා වෙතින් ද ගෞරවය පාත්‍ර වුණා. වෛද්‍ය සරත් සමරගේ මහතා රට වෙනුවෙන් කළ සේවය අගය කරමින් ජනාධිපතිතුමා සිය සුබපැතුම් එක්කළ අතර ඒ මහතා වෙනුවෙන් සමරු තිලිණයක් ද ප්‍රදානය කළා. නාලන්දා විද්‍යාලයට පැමිණි ජනාධිපතිතුමා ඇගයීම වෙනුවෙන් ද එහිදී විදුහල්පති තිලක් වත්තුහේවා මහතා අතින් තිලිණයක් පිළිගැන්වුණා. අනතුරුව පැවති උත්සව සභාව ඇමතූ ජනාධිපතිතුමා පෙන්වා දුන්නේ මත්ද්‍රව්‍ය ජාවාරම හේතුවෙන් රටේ සිදුවන මහා විනාශය වළක්වා ගැනීමට තම දේශපාලන ජීවිතය පුරා අඛණ්ඩව නායකත්වය ලබාදුන් බවයි."}