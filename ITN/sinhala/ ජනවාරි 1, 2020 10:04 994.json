{"Header": "රාජ්‍ය සේවක මූලික වැටුප අද සිට ඉහළට", "Time": " ජනවාරි 1, 2020 10:04 ", "Content": "රාජ්‍ය සේවක මූලික වැටුප අද සිට ඉහළ නැංවෙනවා. අවස්ථා පහකට රාජ්‍ය සේවක වැටුප රුපියල් දසදහසකින් වැඩි කිරීමට නියමිතව තිබුණා. ඒ අනුව අවස්ථා 4 කදී රාජ්‍ය සේවක මූලික වැටුප් ඉහළ නැංවුණා. ඉතිරි වැටුප් වර්ධකය අද සිට ක්‍රියාත්මක බවයි මුදල් අමාත්‍යාංශය පවසන්නේ. මේ අතර උපයන විට ගෙවීමේ බද්ද හා පොළී ආදායම මත රඳවා ගැනීමේ බද්ද  අද සිට අහෝසි වනවා. මසකට රුපියල් ලක්ෂයකට වැඩි ආදායමක් ලැබූ සේවකයන්ගෙන් උපයන විට බදු අය කිරීමක් මෙතෙක් ක්‍රියාත්මක වුණා. එය අහෝසි කෙරෙන අතර ඒ වෙනුවට රුපියල් දෙලක්ෂ පනස් දහසකට වඩා වැඩි ආදායමක් උපයන අය පමණක් බදු ගෙවීමට යටත් වනු ඇති. ඉතුරුම් ගිණුම්වල පොළිය මත 5%ක රඳවා තබා ගැනීමේ බද්ද මෙතෙක් අය කෙරුණා. එම බද්ද ද අද සිට අහෝසි කිරීමටයි වත්මන් රජය තීරණය කළේ. එකතු කළ අගය මත බද්ද හෙවත් වැට් බදු අය කිරීමේදී ව්‍යාපාරවලින් කාර්තුවකට රුපියල් මිලියන 75 කට වඩා අඩුවෙන් මුදල් සැපයුමක් තිබෙන ව්‍යාපාරිකයින්ගෙන් අය නොකිරීමටද තීරණය කර තිබෙනවා."}