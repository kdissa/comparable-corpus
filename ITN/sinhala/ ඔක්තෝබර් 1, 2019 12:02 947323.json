{"Header": "ගෝඨාභයගේ අභියාචන පෙත්සම විවාදයට ගැනීමට අධිකරණය දින දෙයි", "Time": " ඔක්තෝබර් 1, 2019 12:02 ", "Content": "ගෝඨාභය රාජපක්ෂ මහතා ඇතුළු විත්තිකරුවන් පිරිසකට එරෙහි නඩුවේ සාක්ෂි විමසීම ලබන 14 වනදා තෙක් සිදු නොකරන ලෙසට ශ්‍රේෂ්ඨාධිකරණය ත්‍රිපුද්ගල මහාධිකරණයට අද නියෝග කළා. ඒ ගෝඨාභය රාජපක්ෂ මහතා ගොනු කළ අභියාචන පෙත්සමක් සළකා බැලීමෙන් අනතුරුවයි. ඩී ඒ රාජපක්ෂ අනුස්මරණ කෞතුකාගාරය ඉදිකිරීමේදී රුපියල් මිලියන 33 යි දශම 9 ක් සාවද්‍ය පරිහරණය කළ බවටයි ඔවුන්ට චෝදනා එල්ල වී ඇත්තේ. ගෝඨාභය රාජපක්ෂ මහතාගේ අභියාචන පෙත්සම ලබන 11 වනදා විවාදයට ගැනීමට ද ශ්‍රේෂ්ඨාධිකරණය දින නියම කළා. මෙම නඩුව සම්බන්ධයෙන් ගොනු කළ මූලික විරෝධතා ප්‍රතික්ෂේප කිරීමට ත්‍රිපුද්ගල මහාධිකරණය පසුගිය ජනවාරි 11 වනදා නියෝගයක් නිකුත් කළා. ඊට එරෙහිවයි ගෝඨාභය රාජපක්ෂ මහතා අභියාචන පෙත්සම ශ්‍රේෂ්ඨාධිකරණයේ ගොනු කළේ. මෙම නඩුවට අදාළව මහාධිකරණයේ සාක්ෂි විමසීම ලබන 15 වන දින ආරම්භ කිරීමට නියමිතයි. මේ අතර ගෝඨාභය රාජපක්ෂ මහතා අද මෝසමක් ගොනු කරමින් විදේශගතවීමට ත්‍රිපුද්ගල මහාධිකරණයෙන් ඉල්ලා සිටියා. ඒ ලබන 9 වනදා සිට 12 වනදා දක්වා වෛද්‍ය පරීක්ෂණයක් සදහායි. තම සේවාදායකයා ජනාධිපතිවරණයට ඉදිරිපත්වන බැවින් ඔහු ශ්‍රී ලාංකික පුරවැසියෙකු බවට තහවුරු කිරිමටද විදේශ ගමන් බලපත්‍රය මුදා හරින ලෙස ගෝඨාභය රාජපක්ෂ මහතාගේ නීතිඥවරයා ඉල්ලා සිටියා. ඊට එරෙහි නොවනමුත් අවශ්‍ය වෛද්‍ය සහතික පරිශීලනය කිරීමට කාලය අවශ්‍ය බැවින් මෙම ඉල්ලීම අනිද්දා කැදවීමට නීතිපතිවරයා ඉල්ලා සිටියා. ඒ අනුව එම ඉල්ලීම අනිද්දා කැදවීමට දින නියම කළා. ඩී ඒ රාජපක්ෂ කෞතුකාගාරය පිළිබද නඩුව සම්බන්ධයෙන් ගෝඨාභය රාජපක්ෂ මහතාගේ විදේශ ගමන් බලපත්‍රය අධිකරණය භාරයේ පවතිනවා."}