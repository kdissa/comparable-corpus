{"Header": "අගමැතිගේ මාලදිවයින් සංචාරය ඇරඹේ – ගිවිසුම් හතරකටත් අත්සන්", "Time": " සැප්තැම්බර් 2, 2019 08:41 ", "Content": "ඉන්දියන් සාගරයේ කුඩා දූපත් ලෙස කලාපීය සාමය ඇති කිරීමට ශ්‍රී ලංකාවට සහ මාලදිවයිනට වැදගත් කාර්යභාරයක් පැවරී ඇති බව අග්‍රාමාත්‍ය රනිල් වික්‍රමසිංහ මහතා පවසනවා. මාලදිවයිනේ තුන් දින නිල සංචාරයක නිරත අග්‍රාමාත්‍ය රනිල් වික්‍රමසිංහ මහතා මේ බව ප්‍රකාශ කළේ එරටදී මාධ්‍ය හමුවේ අදහස් දක්වමිනුයි. අග්‍රාමාත්‍ය රනිල් වික්‍රමසිංහ මහතා මාලදිවයිනේ නිල සංචාරයක නිරත වන්නේ එරට ජනාධිපති ඊබ්‍රහිම් මොහොමඩ් සාලි මහතාගේ ආරාධනයකට අනුවයි. මාලි අගනුවර වෙලනා ජාත්‍යන්තර ගුවන්තොටුපොළේදී අග්‍රාමාත්‍ය රනිල් වික්‍රමසිංහ මහතා සහ මහාචාර්ය මෛත්‍රී වික්‍රමසිංහ මහත්මිය ඇතුළු ශ්‍රී ලංකා  දූත පිරිස හරසරින් පිළිගනු ලැබුවා. එරට විදේශ අමාත්‍ය අබ්දුල්ලා ෂයිඩ් මහතා ඇතුළු පිරිසක් ඊට එක්ව සිටියා. ගුවන්තොටුපොළේ සිට විශේෂ යාත්‍රා පෙරහරකිනුයි අග්‍රාමාත්‍යවරයා ඇතුළු පිරිස මාලි නුවර ජනරජ චතුරශ්‍රය වෙත කැදවාගෙන යනු ලැබුවේ. එහිදී මාලදිවයින් ජනාධිපති ඊබ්‍රහිම් මොහොමඩ් සාලි මහතා සහ මැති ඇමතිවරුන් අග්‍රාමාත්‍යවරයා හරසරින් පිළිගත්තා. ශ්‍රී ලංකා අග්‍රාමාත්‍යවරයා වෙනුවෙන් ආචාර වෙඩිමුර 7 ක් පවත්වා ගෞරවය පුද කෙරුණා.   මාලදිවයින් සංස්කෘතිය පිළිඹිඹු කෙරෙන නර්ත පෙරහරකින් ශ්‍රී ලංකා දූත පිරිස මාලදිවයින් ජනාධිපති මන්දිරය වෙත කැදවාගෙන යනු ලැබුවා. මේ අතර හෙට සහ අනිද්දා යන දිනවල මාලදිවයිනේ දී පැවැත්වෙන ඉන්දියා සාගර සමුළුවෙහි සභාපති ධුරය දැරීමට නියමිතව සිටින්නේ ද අග්‍රාමාත්‍ය රනිල් වික්‍රමසිංහ මහතායි. දෙරට අතර සහයෝගීතාව වර්ධනය, වීසා පහසුකම් ලබාදීම, සමාජ ආරක්ෂණය, වෘත්තීය  පුහුණුව හා තරුණ සංවර්ධනය මෙන්ම උසස් අධ්‍යාපනය අරමුණුකර ගනිමින් ගිවිසුම් හතරකට ද අග්‍රාමාත්‍යවරයා අත්සන් තබනු ඇති. රවුෆ් හකීම්, වජිර අබේවර්ධන  සහ දයා ගමගේ යන අමාත්‍යවරුන් මෙන්ම රාජ්‍ය අමාත්‍ය අනෝමා ගමගේ මහත්මිය සහ අග්‍රාමාත්‍ය ලේකම් සමන් ඒකනායක මහතා ද මෙම සංචාරයට එක්ව සිටිනවා."}