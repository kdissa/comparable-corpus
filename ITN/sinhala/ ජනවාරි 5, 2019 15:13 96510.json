{"Header": "නවසීලන්තයට ලකුණු 21ක ජයක්", "Time": " ජනවාරි 5, 2019 15:13 ", "Content": "සංචාරක ශ්‍රී ලංකා කණ්ඩායම හා නවසීලන්තය අතර පැවති දෙවන එක්දින ක්‍රීකට් තරගය ලකුණු 21කින් ජයගැනීමට නවසීලන්තය සමත් වුණා. නවසීලන්තයේ මවුන්ට් මොංගනියුහි බේ ඕවල් ක්‍රීඩාංගනයේ පැවැත්වෙන තරගයේ කාසිය වාසිය දිනා පළමුවෙන් පන්දුවට පහරදීමට නවසීලන්තය තීරණය කළා. ඒ අනුව පිටියට පිවිසි නවසීලන්ත කන්ඩායමේ  ආරම්භක සබදතාව ලකුණු තිස් හතරකට සීමා වුණා. ආරම්භක පිතිකරු මාටින් ගප්ටිල් ලකුණු 13ක් ලබා සිටියදී දැවී ගියා. කොලින් මුන්රෝ ලකුණු 87ක් සහ රොස් ටේලර් ලකුණු 90ක් ලබා ගත්තා. අගනා පිති හරඹයක  නිරත වූ ජෙම්ස් නීෂාම් පන්දු තිස් හතකදී ලකුණු 64ක් ලබා ගැනීමට සමත් වුණා.පන්දුවාර පනහ අවසානයේදී නවසීලන්තය කඩුලු හතක් දැවී ලබාගත් ලකුණු සංඛ්‍යාව 319ක්. පන්දු යැවීමේදී ලසිත් මාලිංග ලකුණු හතලිස් පහකදී කඩුලු දෙකක් බිද හෙලුවා. නුවන් ප්‍රදීප් එක් කඩුල්ලක් ලබා ගත්තා. පිලිතුරු ඉනීම ක්‍රීඩා කළ ශ්‍රී ලංකා කණ්ඩායමේ ආරම්භක පිතිකරු සබදතාව  විසි අටකට සීමා වුණා. ධනුෂ්ක ගුණතිලක පන්දු හැත්තෑ තුනකදී ලකුණු 71 ක් ලබා ගනිමින් ශ්‍රී ලංකා ලකුණු පුවරුව ඉහළට ගෙන ගියා. කෙසේ වෙතත් ශ්‍රී ලංකා කණ්ඩායමේ මැද පෙළ පිතිකරුවන්ට සාර්ථක වීමට නවසීලන්ත පන්දු යවන්නන් ඉඩ ලබා දුන්නේ නැහැ. අතිවිශිෂ්ට පිතිහරඹයක නිරත වූ තිසර පෙරේරා පන්දු 74කදී ලකුණු 140ක් ලබා ගත්තා. ඊට හයේ පහර 13 ක් හා හතරේ පහර 8ක් ඇතුළත්. මෙය එක්දින තරගයකදී තිසර පෙරේරා ලබා ගත් මංගල ශතකයයි.  ශ්‍රී ලංකා කණ්ඩායමට පන්දුවාර හතලිස් හයයි පන්දු දෙකකදී සියලු දෙනා දැවී ලබා ගත හැකි වුයේ  ලකුණු 298ක් පමණයි. ඒ අනුව නවසීලන්ත කණ්ඩායමට ලකුණු 21ක ජයග්‍රහණයක් හිමි වුණා. තරග පහකින් සමන්විත  තරගාවලිය මේ වන විට දෙකට බින්දුවක් ලෙස ඉදිරියෙන් සිටින්නේ නවසීලන්ත කණ්ඩායමයි."}