{"Header": "පහර කෑමට ලක්වූ නිකවැරටිය දැරියගෙන් ප්‍රකාශ සටහන් කර ගැනේ", "Time": " ජනවාරි 5, 2020 16:13 ", "Content": "නිකවැරටිය ප්‍රදේශයේ 13 න් හැවිරිදි දැරියකට අමානුෂික ලෙස පහරදීමේ සිද්ධියට අදාළව එම දැරියගෙන් ප්‍රකාශ සටහන් කර ගැනීම අද සිදු කෙරුණා. ඒ එම දැරිය ප්‍රතිකාර ලබන කුරුණෑගල ශික්ෂණ රෝහලේදීයි. නිකවැරටිය ප්‍රදේශයේ කාන්තාවන් දෙදෙනෙකු අමානුෂික ලෙස දැරියට පහරදෙන දර්ශන මාධ්‍ය මගින් ප්‍රචාරය වීමත් සමග සමාජයම කම්පනයට පත්වුණා. වහාම ක්‍රියාත්මක වූ කොටවෙහෙර පොලීසිය දැරියගේ පියා, දෙවන විවාහයේ බිරිද සහ එම කාන්තාවගේ සහෝදරිය වන ග්‍රාමනිලධාරිණිය අත්අඩංගුවට ගත්තා. ඔවුන් අධිකරණයට ඉදිරිපත් කිරීමෙන් පසු ලබන 16 වනදා දක්වා රක්ෂිත බන්ධනාගාර ගත කරන ලෙසයි අධිකරණය නියෝග කළේ. සිද්ධියට සම්බන්ධ ග්‍රාමනිලධාරිණියගේ සේවය අත්හිටුවීමට ද පියවර ගැනුණා. දැරිය නිකවැරටිය රෝහලට ඇතුළත් කිරීමෙන් පසු වැඩිදුර ප්‍රතිකාර සදහා කුරුණෑගල ශික්ෂණ රෝහල වෙත මාරු කෙරුණා. අද දිනයේ එම රෝහල වෙත ගිය පරිවාස දෙපාර්තමේන්තුවේ හා ළමාරක්ෂක අධිකාරියේ නිලධාරීන් දැරියගේ ප්‍රකාශ සටහන් කර ගත්තා. ඇයගේ නීත්‍යානුකූල මවගෙන් ද ප්‍රකාශ ලබා ගැනීමටයි එම නිලධාරීන් කටයුතු කළේ. දැරිය තවදුරටත් පොලිස් ආරක්ෂාව යටතේ කුරුණෑගල ශික්ෂණ රෝහලේ ප්‍රතිකාර ලබනවා. අධිකරණ නියෝග මත දැරිය සම්බන්ධයෙන් ඉදිරි කටයුතු සිදුකිරීමට නියමිතයි."}