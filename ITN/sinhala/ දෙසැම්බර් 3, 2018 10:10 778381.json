{"Header": "පුරා වස්තු කැනීම් කළ 18ක් අත්අඩංගුවට", "Time": " දෙසැම්බර් 3, 2018 10:10 ", "Content": "දිවයිනේ ප්‍රදේශ කිහිපයක පුරාවස්තු කැනීම් සිදුකළ සැකකරුවන් 18 දෙනෙකු අත්අඩංගුවට ගෙන තිබෙනවා. පුරාවස්තු ලබා ගැනීමේ අරමුණින් කැණීම් කරමින් සිටි සැකකරුවන් 07 දෙනෙකු අත්අඩංගුවට ගැනුණේ පූජාපිටිය කොටින්කඩුව  ප්‍රදේශයේදීයි. ඒ සදහා උපයෝගී කර ගත් උපකරණ කිහිපයක්ද අත්අඩංගුවට ගැනුනා. සැකකරුවන් ගලගෙදර මහේස්ත්‍රාත් අධිකරණයට ඉදිරිපත් කිරීමට නියමිතයි. බඩල්කුඹුර , මඩුගහපට්ටිය , මීගහමඩ, මාර්ගයේ පෞද්ගලික ඉඩමක පුරාවස්තු කැනීම් කරමින් සිටි සැකකරුවන් දෙදෙනෙකු අත්අඩංගුවට ගෙන තිබෙනවා. අවුරුදු 28 සහ 30   යන වයස්වල පසුවන ඔවුන් මොනරාගල සහ හුලංදාව ප්‍රදේශවල පදිංචිකරුවන්. කැනීම් සදහා උපයෝගී කරගත් උපකරණ කිහිපයක් සහ යතුරුපැදි හතරක් ද අත්අඩංගුවට ගැනීමට පොලිසිය සමත්වුණා. තවත් සැකකරුවන් කිහිප දෙනෙකු පලාගොස් ඇති අතර ඔවුන් සෙවීමේ මෙහෙයුම් ක්‍රියාත්මකයි. මේ අතර මන්නාරම සින්නකඩ ප්‍රදේශයේදී පුරාවස්තු කැනීම් සිදුකළ සැකකරුවන් නව දෙනෙකු අත්අඩංගුවට ගෙන තිබෙනවා. විශේෂ කාර්ය බලකා නිලධාරීන් ඊයේ රාත්‍රියේයි වැටලීම සිදුකළේ. නිදන් හෑරීමට සහ පූජා කටයුතු සදහා  භාවිත කළ උපකරණ තොගයක් ද අත්අඩංගුවට ගැණුනා."}