{"Header": "රන්සළු 2019 ජාතික අත්යන්ත්‍ර පේෂකර්මාන්ත ප්‍රදර්ශනය හා අලෙවිසල්පිළ ආරම්භ වෙයි", "Time": " දෙසැම්බර් 6, 2019 18:22 ", "Content": "රන්සළු 2019 ජාතික අත්යන්ත්‍ර පේෂකර්මාන්ත ප්‍රදර්ශනය හා අලෙවිසල්පිළ අමාත්‍ය විමල් වීරවංශ මහතාගේ ප්‍රධානත්වයෙන් අද ආරම්භ වුණා. ඒ බණ්ඩාරනායක ජාත්‍යන්තර සම්මන්ත්‍රණ ශාලා පරිශ්‍රයේදීයි. දේශීය අනන්‍යතාව සහ සංස්කෘතියට ගැළපෙන පරිදි දේශීය හා විදේශීය වෙළෙදපොළ ජයගත හැකි නිර්මාණශීලී පේෂකාර්මිකයන් දිරිමත් කරමින් වඩාත් තරගකාරී වෙළෙදපොළක් දේශීය අත්යන්ත්‍ර පේෂකර්මාන්තය වෙනුවෙන් ගොඩනැගීමේ අරමුණින් රන්සළු ප්‍රදර්ශනය පැවැත්වෙනවා. අමාත්‍ය විමල් වීරවංශ  සහ රාජ්‍ය අමාත්‍ය දයාසිරි ජයසේකර යන මහත්වරුන්ගේ ප්‍රදානත්වයෙන් ප්‍රදර්ශනය විවෘත කෙරුණා. දේශීය පේෂකාර්මිකයන්ගේ නිර්මාණ සහන මිලට ලබා ගැනීමටයි මෙහිදී අවස්ථාව සලසා දී තිබෙන්නේ. රන්සළු 2019 ප්‍රදර්ශනය අනිද්දා දක්වා බණ්ඩාරනායක ජාත්‍යන්තර සම්මන්ත්‍රණ ශාලා පරිශ්‍රයේදී පැවැත්වෙනවා. දිවයිනේ විවිධ පළාත්වල අත්යන්ත්‍ර පේෂකර්මාන්තයේ දක්ෂතා දැක්වූවන්ට සම්මාන ප්‍රදානය කිරීමේ උත්සවයක්ද මීට සමගාමීව පැවැත්වුණා. විවිධ අංශ රැසක් යටතේ සම්මාන පිරිනැමීමටයි මෙහිදී කටයුතු කෙරුණේ."}