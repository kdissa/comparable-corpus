{"Header": "එකිනෙකාට චෝදනා කරගනිමින් රටක් ගොඩගත නොහැකියි", "Time": " ජූලි 5, 2019 19:30 ", "Content": "එකිනෙකාට චෝදනා කරගනිමින් රටක් ගොඩගත නොහැකි බව අග්‍රාමාත්‍ය රනිල් වික්‍රමසිංහ මහතා පවසනවා. රුවන්වැල්ල මැතිවරණ කොට්ඨාසයේ සංවර්ධන ව්‍යාපෘති ගණනාවක් විවෘත කිරීමේ උත්සවයට එක්වෙමින් අග්‍රාමාත්‍යවරයා කියා සිටියේ සියලු දෙනා එක්ව අලුතින් සිතා රට ගොඩනැගීමට ක්‍රියා කළ යුතු බවයි. සියලු දෙනා එක්ව අලුතින් සිතා වැඩ කරන්නේ නම් වසර 5 ක් තුළ ශ්‍රී ලංකාව ඉන්දියන් සාගර කලාපයේ දියුණුම රට බවට පත් කර ගත හැකි බවද අග්‍රාමාත්‍යවරයා වැඩිදුරටත් කියා සිටියා. සංවර්ධන ව්‍යාපෘති රැසක් අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් අද (05) ජනතා අයිතියට පත් කෙරුණා. තවත් ව්‍යාපෘතිවල වැඩ ආරම්භ කිරීම ද සිදු වුණේ අග්‍රාමාත්‍යවරයාගේ ප්‍රධානත්වයෙන්. මේ අනුව රුවන්වැල්ල,  කහන්තොට විසල් පානීය ජල යෝජනා ක්‍රමයේ වැඩ ආරම්භ කිරීම අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් සිදු වුණා. මෙමගින් විශාල පිරිසකට පානීය ජල පහසුකම් සැපයෙනවා. එමෙන්ම ප්‍රදේශ රැසක ජනතාව කලක් තිස්සේ මුහුණ දි සිටි ජල ගැටලුවටද මෙමගින් විසදුම් ලැබෙනු ඇති. මේ අතර රුවන්වැල්ල,  කහන්තොට,  සුලෙයිමානියා මුස්ලිම් මහා විද්‍යාලයේ නව ගොඩනැගිල්ලද අග්‍රාමාත්‍ය රනිල් වික්‍රමසිහං මහතා අතින් සිසු අයිතියට පත් කෙරුණා. ළගම පාසල හොදම පාසල ව්‍යාපෘතිය යටතේ එය මහල් දෙකකින් සමන්විතවයි ඉදිකර ඇත්තේ. රුවන්වැල්ල බස්නැවතුම්පොල හා ක්‍රීඩාංගන වටරවුම්පාර කාපට් අතුරා සංවර්ධනය කෙරෙනවා. එම ව්‍යාපෘතියේ වැඩ ආරම්භ කෙරුණේද අග්‍රාමාත්‍යවරයා අතින්. රුවන්වැල්ල රාජකීය මධ්‍ය මහා විද්‍යාලයීය පරිපාලන ගොඩනැගිල්ල ද සිසු අයිතියට පත් කෙරුණා. එහිදී ජන හමුවක්ද පැවැත්වීමටයි කටයුතු යොදා තිබුණේ. දෙහිඕවිට මාගම්මන සදරැස් නිවසේදී අග්‍රාමාත්‍ය රනිල් වික්‍රමසිංහ මහතා යොවුන් පෙරමුණේ සාමාජික සාමාජිකාවන් හමු වුණා. ඔවුන් සමග අදහස් හුවමාරු කර ගැනිමටද අග්‍රාමාත්‍යවරයා කටයුතු කළා. දැරණියගල නගරයේ පිහිටි සිරිසමන් මධ්‍ය මහා විද්‍යාලයේ නව තෙමහල් ගොඩනැගිල්ල සිසු අයිතියට පත් කිරීමට අග්‍රාමාත්‍යවරයා එක් වූයේ ඉන් අනතුරුවයි. දැරණියගල බස් නැවතුම්පොළ ප්‍රතිසංස්කරණ කටයුතුද අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් අද(05)ආරම්භ කෙරුණා. දැරණියගල නියනවිට කොස්ගස්කන්ද මහා විද්‍යාලයේ අලුතින් ඉදිකෙරුණු තෙමහල් ගොඩනැගිල්ල සිසු අයිතියට පත් කිරීම අග්‍රාමාත්‍යවරයාගේ ප්‍රධානත්වයෙන් සිදු වුණා. අමාත්‍ය කබීර් හෂීම්, පාර්ලිමේන්තු මන්ත්‍රීවරුන් වන රවුෆ් හකීම් හා  තුසිතා විජේමාන්න යන මහත්ම මහත්මීන් ඇතුළු පිරිසක් මෙම අවස්ථාවට එක්ව සිටියා."}