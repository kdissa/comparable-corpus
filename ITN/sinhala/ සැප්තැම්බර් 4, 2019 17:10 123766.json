{"Header": "මහනුවර ඉඩම් හා දිස්ත්‍රික් රෙජිස්ටාර් කාර්යාලයෙන් විශේෂ වැඩපිළිවෙළක්", "Time": " සැප්තැම්බර් 4, 2019 17:10 ", "Content": "මහනුවර දිස්ත්‍රික් ජනතාවගේ පහසුව සඳහා ඉඩම් හා දිස්ත්‍රික් රෙජිස්ටාර් කාර්යාලය විශේෂ වැඩපිළිවෙළක් ක්‍රියාත්මක කරනවා. ඒ තුළින් ජනතාවට සැලසෙන සේවය ඉමහත්. රෙජිස්ටාර් ජෙනරාල් දෙපාර්තමේන්තුවේ මහනුවර ඉඩම් හා දිස්ත්‍රික් රෙජිස්ටාර් කාර්යාලයට සේවා ලබා ගැනීමට දිනකට දහසකට වැඩි පිරිසක් පැමිණෙනවා. මෙම කාර්යාලයෙන් ආවරණය කෙරෙන ප්‍රාදේශීය ලේකම් කොට්ඨාස ගණන 16 ක්. දිවයින පුරා පිහිටි ඉඩම් රෙජිස්ටාර් කාර්යාල තුළින් පහසුවෙන් සේවා සපයා ගැනීමේ වැඩපිළිවෙළක් මේ වන විට ක්‍රියාත්මක කෙරෙන්නේ ඉඩම් රෙජිස්ටාර් ජනරාල් එන් සී විතාන මහතාගේ අධීක්‍ෂණය යටතේයි. ඉඩම් හා හිමිකම් රෙජිස්ටාර් නිලක්‍ෂි ලියනගේ මහත්මියගේ උපදෙස් මත මහනුවර ඉඩම් රෙජිස්ටාර් කාර්යාලයේ විශේෂ එක්දින සේවාව සාර්ථකව සිදු කෙරෙනවා. ඒ තුළින් ඉඩම් ඔප්පු පිටපත් ලබා ගැනීම, ඔප්පු ලියාපදිංචිය, පත්තිරු ලබා ගැනීම ඇතුලු කටයුතු රැසක් පහසුවෙන් සිදුකර ගැනීමට ජනතාවට හැකි වී තිබෙනවා."}