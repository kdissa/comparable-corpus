{"Header": "උතුරේ යළි පදිංචිකිරීම් හා සංවර්ධන කටයුතුවලට ඇමෙරිකාව හා ජර්මනියේ පූර්ණ සහාය", "Time": " ජූලි 5, 2019 19:33 ", "Content": "උතුරේ යළි පදිංචිකිරීම් හා සංවර්ධන කටයුතුවලට පූර්ණ සහාය ලබාදෙන බව ඇමෙරිකාව හා ජර්මනිය පවසනවා. ශ්‍රී ලංකාවේ ජර්මන් තානාපති ජෝන් රොට් මහතා උතුරු පළාත් ආණ්ඩුකාර ආචාර්ය සුරේන් රාඝවන් මහතා හමු වුණා. උතුරේ දැනට සිදු කෙරෙන යළි පදිංචිකිරීම් හා සාමාන්‍ය ජනතාවට අයත් ඉඩම් යළි පවරාදීම් සම්බන්ධයෙන් මෙහිදී ආණ්ඩුකාරවරයා කරුණු පැහැදිලි කළා. නැවත පදිංචිකිරීම් කටයුතු හා අනෙකුත් සංවර්ධන කටයුතුවලට පූර්ණ සහාය ලබාදෙන බවයි ජර්මන් තානාපතිවරයා මෙහිදි සදහන් කළේ. මේ අතර ඇමෙරිකා රජයේ ජ්‍යෙෂ්ඨ නියෝජ්‍ය අධ්‍යක්ෂිකා මෙරින් ස්ටෝවනා ස්ටීවන් මහත්මියද උතුරේ සංචාරයක නිරත වුණා. ඇය ඇතුළු නියෝජිත පිරිස යළි පදිංචිකිරීම් සිදුකළ තෙල්ලිපලෙයි ප්‍රදේශයේ තත්ත්වය දැක බලා ගත්තා. නැවත පදිංචිකිරීම් සිදුකරන ප්‍රදේශවල ජනතාවට අවශ්‍ය පහසුකම් සැලසීමට ඇමෙරිකාව පූර්ණ සහාය ලබාදෙන බවයි මෙරින් ස්ටෝවනා ස්ටීවන් මහත්මිය මෙහිදී ප්‍රකාශ කළේ."}