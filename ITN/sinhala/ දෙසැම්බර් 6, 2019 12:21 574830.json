{"Header": "කැලණිය දුරුතු පෙරහැරට රජයේ උපරිම දායකත්වය", "Time": " දෙසැම්බර් 6, 2019 12:21 ", "Content": "කැලණිය රජමහා විහාරස්ථානයේ දුරුතු පෙරහැර පැවැත්වීම පිළිබදව සාකච්ඡාවක් අග්‍රාමාත්‍ය මහින්ද රාජපක්ෂ මහතාගේ ප්‍රධානත්වයෙන් ඊයේ (05)  පස්වරුවේ අරලියගහ මන්දිරයේදී පැවැත්වුණා. ජනවාරි මස 06,  07 , 08 සහ නවය යන දිනවල පැවැත්වීමට නියමිත ඓතිහාසික දුරුතු පෙරහැර අලි ඇතුන්,  කලා හා සංස්කෘතික අංගයන් එක්කරමින් දෙස් විදෙස් නරඹන්නන්ගේ ආකර්ශනය දිනාගන්නා අයුරින් පැවැත්වීමට සැළසුම්කර තිබෙනවා. නව රජය බලයට පත්වූ වහාම දුරුතු පෙරහැර සාර්ථකව පැවැත්වීමට අග්‍රාමාත්‍යවරයා ලබාදෙන සහයෝගය පිළිබදව දායක සභාවේ ස්තූතිය හිමිවන බව කැලණිය රජමහා විහාරාධිපති මහාචාර්ය පූජ්‍ය කොල්ලුපිටියේ මහින්ද සංඝරක්ඛිත ස්වාමීන් වහන්සේ ප්‍රකාශ කළා. මෙහිදී අදහස් දැක්වූ අග්‍රාමාත්‍යවරයා සදහන් කළේ කැලණිය දුරුතු පෙරහැර සාර්ථකව පැවැත්වීමට රජයක් වශයෙන් ලබාදිය හැකි සෑම සහයෝගයක්ම ලබාදෙන බවයි. සිය දායකත්වය ද නොඅඩුව ලබාදෙන ලෙස එම අවස්ථාවට එක්වූ රාජ්‍ය නිලධාරීන්ට අග්‍රාමාත්‍යවරයා උපදෙස් ලබාදුන්නා. මේ අතර අග්‍රාමාත්‍ය මහින්ද රාජපක්ෂ මහතා පොළොන්නරුව ඓතිහාසික ඉසිපතනාරාම පුරාණ රජමහා විහාරස්ථානයේ පැවති පිංකමකට ද සහභාගි වුණා. විහාරාධිපති උතුර උතුරුමැද,  නැගෙනහිර පළාත් ප්‍රධාන සංඝනායක පූජ්‍ය උඩගම ශ්‍රී ධම්මානන්ද ස්වාමීන් වහන්සේගේ 80 වන ඡන්ම දිනය වෙනුවෙන් මෙම පිංකම සංවිධාන කෙරුණා."}