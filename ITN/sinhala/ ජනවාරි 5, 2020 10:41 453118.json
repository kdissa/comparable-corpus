{"Header": "දැරියට පහරදීම ගැන සෙවීමට නිකවැරටියට හෙට විශේෂ කණ්ඩායමක් පිටත් කෙරේ", "Time": " ජනවාරි 5, 2020 10:41 ", "Content": "කුරුණෑගල නිකවැරටිය ප‍්‍රදේශයේ දැරියකට පහරදීමේ සිද්ධිය සම්බන්ධයෙන් සොයා බැලීමට හෙට කණ්ඩායමක් පිටත්කර යවන බව රාජ්‍ය පරිපාලන අමාත්‍ය ජනක බණ්ඩාර තෙන්නකෝන් මහතා ප‍්‍රකාශ කළා. පහරදීමට සම්බන්ධ බවට හෙළිවූ ග‍්‍රාම නිලධාරිනියගේ සේවය වහාම අත්හිටුවීමට ද තීරණය කළ බවයි අමාත්‍යවරයා සඳහන් කළේ. නිකවැරටිය ප‍්‍රදේශයේ දැරියකට අමානුෂික ලෙස පහරදෙන වීඩියෝවක් සමාජ මාධ්‍ය සහ රූපවාහිනිය ඔස්සේ ප‍්‍රචාරය වුණා. ඉන්පසුව දැරියගේ පියා සහ සිද්ධියට සම්බන්ධ කාන්තාවන් දෙදෙනා අත්අඩංගුවට ගත්තා. නිකවැරටිය මහේස්ත‍්‍රාත් අධිකරණයට ඉදිරිපත් කිරීමෙන් පසු ඔවුන් ලබන 16 වනදා දක්වා රක්ෂිත බන්ධනාගාරගත කිරීමටයි නියෝග කළේ. පහරදීම සිදුකරන්නේ දැරියගේ කුඩඅම්මා සහ ඇයගේ ඥාති සොහොයුරියක බව අනාවරණය වුණා. දැරියගේ කුඩඅම්මාගේ ඥාති සොහොයුරිය ප‍්‍රදේශයේ ග‍්‍රාම නිලධාරිවරියක්."}