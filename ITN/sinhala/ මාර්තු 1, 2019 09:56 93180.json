{"Header": "පුහුණු ක්‍රිකට් තරගයේ ජය ශ්‍රී ලංකාවට", "Time": " මාර්තු 1, 2019 09:56 ", "Content": "දකුණු අප්‍රිකා ආරාධිත ක්‍රිකට් කණ්ඩායම සමග පැවති එක්දින පුහුණු ක්‍රිකට් තරගයෙන් කඩුලු 6 ක පහසු ජයක් වාර්තා කිරීමට සංචාරක ශ්‍රී ලංකා කණ්ඩායම සමත් වුණා. දකුණු අප්‍රිකාවේ බෙනෝනි ක්‍රිකට් ක්‍රීඩා පිටියේ පැවති තරගයේ කාසියේ වාසිය දිනා පළමුව පන්දුවට පහරදීමට දකුණු අප්‍රිකා ආරාධිත ක්‍රිකට් කණ්ඩායම තීරණය කළා. මේ අනුව ඔවුන් පන්දුවාර 48 කදී සියලු දෙනා දැවී ලකුණු 304 ක් ලබාගත්තා. ශ්‍රී ලංකා කණ්ඩායමේ පන්දු යවන්නන් 8 දෙනෙකුට දක්ෂතා දැක්වීමට අවස්ථාව දී තිබුණා.  නායක ලසිත් මාලිංග කඩුලු පහක් දවාගත්තා. පිළිතුරු ඉණිම ක්‍රීඩා කළ ශ්‍රී ලංකා කණ්ඩායම පන්දුවාර 41 ක් අවසානයේ කඩුලු 4 ක් පමණක් දැවී ලකුණු 307 ක් ලබා ගනිමින් තරගයේ ජයග්‍රහණය වාර්තා කළා. අවිශ්ක ප්‍රනාන්දු ලකුණු 72 ක් හා ඕෂධ ප්‍රනාන්දු ලකුණු 63 ක් ඉණිමට එක්කළා. දෙරට අතර පළමු එක්දින ක්‍රිකට් තරගය අනිද්දා (03) පැවැත්වෙනවා."}