{"Header": "ජාත්‍යන්තර මූල්‍ය අරමුදල සහ සෙසු ජාත්‍යන්තර ආයතන සමග කටයුතු කිරීමට මහ බැංකුව සූදානම්", "Time": " ජනවාරි 6, 2020 16:32 ", "Content": "ජාතික ප්‍රතිපත්ති රාමුවකට අනුව ජාත්‍යන්තර මූල්‍ය අරමුදල සහ සෙසු ජාත්‍යන්තර ආයතන සමග කටයුතු කිරීමට මහ බැංකුව සූදානම් බව එහි අධිපති මහාචාර්ය ඩබ්ලිව් ඩී ලක්ෂ්මන් මහතා පවසනවා. පෙරදැක්ම 2020  ඉදිරිය සඳහා මුදල් හා මූල්‍ය අංශ ප්‍රතිපත්ති එළිදැක්වීමේ අවස්ථාවට එක්වෙමින් ඒ මහතා මේ බව ප්‍රකාශ කළා. ”මහබැංකුව සිය ප්‍රතිපත්ති ඉදිරියටත් පවත්වාගෙන යාමට කටයුතු කරනවා. ආර්ථිකයේ ඇතැම් අංශවල වෙනස්කම් සිදුකළ යුතුයි. ජාත්‍යන්තර මූල්‍ය අරමුදලේ වැඩසටහන් සමග සාකච්ඡාකර එම වෙනස්කම් සිදු කිරීම අත්‍යවශ්‍යයි. එම සියලු කටයුතු සිදු කරන්නේ ජාතික ප්‍රතිපත්ති රාමුවක් තුළ රැදෙමින්. 2019 වසරේ රජයේ මන්දගාමී ආර්ථික ක්‍රියාකාරකම් හමුවේ රාජ්‍ය ආදායම දුර්වල තත්ත්වයකට පත් වුණා. ඒ නිසා එම වසරේ ආර්ථික ඉලක්කවල අපේක්ෂිත මට්ටමට ළගාවිය නොහැකි වුණා. ශ්‍රී ලංකා මහ බැංකුව නව රජයේ ප්‍රතිපත්ති සහ දැක්ම හදුනාගනිමින්  රටේ ආර්ථික වර්ධනය සදහා ශ්‍රී ලංකා මහබැංකුව කටයුතු කරනවා. එතුළින් ඉහළ මැදි ආදායම් ලබන ආර්ථිකයක් බවට පත්වීමට අප අඛණ්ඩ දායකත්වයක් ලබා දෙනවා.” මුදල් හා මූල්‍ය අංශ ප්‍රතිපත්ති එළිදැක්වීමේ අවස්ථාවට මහබැංකු හිටපු අධිපති අජිත් නිවාඩ් කබ්රාල් ජ්‍යෙෂ්ඨ නියෝජ්‍ය අධිපති ආචාර්ය නන්දලාල් වීරසිංහ යන මහත්වරුන් ඇතුළු පිරිසක් සහභාගී වී සිටියා"}