{"Header": "තාක්ෂණ අධ්‍යාපන ගුරු පුහුණු පාසලක් ආරම්භ කිරීමට සැලසුම්", "Time": " ජූලි 3, 2019 12:10 ", "Content": "මෙරට ජාතික වෘත්තීය සුදුසුකම් රාමුව අධ්‍යනය කර සංවර්ධනය කිරීම හා යාවත්කාලීන කිරීම පිළිබඳ සැසිය ශ්‍රී ලංකා පදනම් ආයතනයේ දී පැවැත්වුණා. නිපුණතා සංවර්ධන හා වෘත්තීය පුහුණු ආයතනයේ මෙහෙයවීමෙන් පැවති මෙම සැසියට ප්‍රධාන ආරාධිතයා ලෙස එක්ව සිටියේ නියෝජ්‍ය අමාත්‍ය කරුණාරත්න පරණවිතාන මහතායි. ජාත්‍යන්තර උපදේශකවරයෙකු වූ ඩේවිඩ් ලයින් මහතා ඇතුළු පිරිසක් ඊට එක්ව සිටි අතර ආසියානු සංවර්ධන අරමුදල ඊට දායකත්වය ලබාදී තිබුණා. නියෝජ්‍ය අමාත්‍ය කරුණාරත්න පරණවිතාන, “අපේ රටේ වෘත්තීය අධ්‍යාපන පද්ධතිය ශක්තිමත් කරන්න රජය විශාල සහායක් ලබාදෙනවා. මේ අධ්‍යාපන පද්ධතිය තුළින් හොද ප්‍රතිඵල දැකගන්න පුළුවන්. මේ වනවිට වෘත්තීය පුහුණු ආයතනවලට බඳවා ගන්නා සංඛ්‍යාව දෙගුණයක් දක්වා වැඩිකරලා තියෙනවා. අපිට මානව සම්පත්වල අඩුවක් තියෙනවා. ඒකට හේතුව තාක්ෂණ අධ්‍යාපන වෘත්තීය  පුහුණු දේශකයින්ගේ පවතින අඩුවයි. ඒ නිසා අපි අවධානය යොමු කරලා තියෙනවා තාක්ෂණ අධ්‍යාපන ගුරු පුහුණු පාසලක් ආරම්භ කරන්න.”"}