{"Header": "ඇතමුන් දේශපාලනය, ආගම් හා ව්‍යාපාර තුළ බලය ලබාගැනීමට මිනිසුන් බෙදා වෙන්කිරීමේ උත්සාහයක්", "Time": " ජූනි 5, 2019 17:58 ", "Content": "දේශපාලනය, ආගම් හා ව්‍යාපාර තුළ බලය ලබා ගැනීමේ කෙටි මාර්ගය ලෙස මිනිසුන් බෙදා වෙන්කිරීමට ඇතැමුන් උත්සාහ ගන්නා බව අමාත්‍ය මංගල සමරවීර මහතා පවසනවා. නීති විරෝධී ආණ්ඩුවක් යටතේ මසක කාලයකට බලය ලබා ගැනීම සම්බන්ධයෙන් විපක්ෂයට එරෙහිව විශ්වාසභංග යෝජනා එකක් නොව දෙක තුනක්ම ගෙන ආ යුතු බවයි ඒ මහතා වැඩිදුරටත් සදහන් කරන්නේ. බොහෝ දෙමළ ජාතිකයන් එල්ටීටීඊ සංවිධානය සමග කිසිදු සම්බන්ධතාවක් නොපැවැත්වූවා සේම බොහෝ සිංහල ජාතිකයන්ද ජනතා විමුක්ති පෙරමුණේ කැරැල්ලට සහාය දැක්වූයේ නැහැ. එසේම ඉස්ලාමීය ජනතාවද බොහෝ පිරිසක් අන්තවාදී රැඩිකල් අදහස් ප්‍රතික්ෂේප කරනවා. සුළු ක්‍රිස්තියානි පිරිස් සිදු කළ ජාතිවාදී ආගම්වාදී සහ මායාකාරී ඝාතනයන්ද බොහෝ ක්‍රිස්තියානි හා කතෝලික ප්‍රජාව ද හෙලා දැක ඇති බවයි මංගල සමරවීර මහතා පවසන්නේ. කිසියම් ජනකොටසකට බියෙන් ජීවත්වන ශ්‍රී ලාංකිකයන් පිරිසක් මත යම් දේශපාලන පක්ෂයක් මාධ්‍ය සංවිධානයක් හෝ ආගමික සංවිධානයක් සිය පැවැත්ම රදවා ගන්නේ නම් අප ඒවාගැන සැළකිලිමත් විය යුතුයි. ඔවුන්ගේ කාර්ය පිලිබද ජනතාව දැනගත හොත් ඔවුනට සිය භූමිකාව අහිමිවනු ඇති. ඡන්දය නොදෙනු ඇති. වන්දනා නොකරනු ඇති. කිසිවෙකුත් ඔවුනට ඇහුම්කන් නොදෙනු ඇති. ඒ හේතුවෙන් ජනතාව එක්සේසත් කිරීමට උත්සාහ කරන ඕනෑම අයෙකු එම සංවිධාන හෝ පුද්ගලයන්ගේ  නිර්දය ඉලක්කයක් බවට පත්වන බවයි අමාත්‍යවරයා  ප්‍රකාශ කරන්නේ. ඔක්තෝම්බර් 26 නීතිවිරෝධී ආණ්ඩුවට සහාය පල කළේ නම් රිෂාඩ් බදියුදීන්ට එරෙහිව විශ්වාසභංග යෝජනාවක් ගෙන ඒමට විපක්ෂය කටයුතු කරන්නේ නැහැ. අද වුවද විපක්ෂයට එකතු වී ඔහුට එරෙහිව අලවා ඇති ත්‍රස්තවාදී ලේබලය ඉවත් කර ගැනීමේ  හැකියාව ඔහු සතුයි. වසර 10 ක් පුරා ඔවුන් යටතේ කැබිනට් අමාත්‍ය ධුරයක් දැරූ පුද්ගලයකු එක රැයකින් ත්‍රස්තවාදියකු බවට පත්වීම අරුමයක්. අන්තවාදී දේශපාලන හා ආගමික නායකයන් පෝෂණය කරන මතවාද හේතුවෙන් ප්‍රචණ්ඩත්වයට යොමු වූ මාර්ග තුළ අරගල කරන්නන් වෙනුවෙන් අනුකම්පා කළ යුතු බවයි අමාත්‍ය මංගල සමරවීර මහතා වැඩිදුරටත් සදහන් කරන්නේ."}