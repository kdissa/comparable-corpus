{"Header": "ත්‍රස්තයන්ගේ තවත් පුහුණු කදවුරු 2 ක් සොයා ගැනේ", "Time": " මැයි 6, 2019 19:05 ", "Content": "තව්හිද් ජමාද් සංවිධානයට අයත් බව කියන තවත් පුහුණු කදවුරු 2 ක් පොලිසිය සහ යුද  හමුදාව මගින් වටලනු ලැබුවා. නුවරඑළිය හා වාලච්චේන,  ඔමිනියාමඩු ප්‍රදේශවල පිහිටි කදවුරු දෙකකුයි මෙසේ වටලනු ලැබුවේ. අත්අඩංගුවේ පසුවන සැකකරුවෙකුගෙන් ලද තොරතුරකට අනුවයි නුවරඑළිය කදවුර සොයා ගැනුනේ. නුවරඑළිය බ්ලැක්පුල් ප්‍රදේශයේ පිහිටි මෙම කදවුර තුළ 38 දෙනෙකු පුහුණුව ලැබූ බවත් සහරාන් හෂීම් ද ඊට සහභාගී වී ඇති බවත් හෙළිව තිබෙනවා. පාස්කු ඉරිදා සිදුකළ මරාගෙන මැරෙන බෝම්බ ප්‍රහාරයේ අවසන් පුහුණුවීම් සහරාන්ගේ ද සහභාගීත්වයෙන් මෙම කදවුර තුලදී අප්‍රේල් 17 වනදා සිදු කර ඇති බවයි තවදුරටත් හෙළිව ඇත්තේ. කෙටිකාලීන කුළී පදනම මත ලබාගත් දෙමහල් නිවසකයි කදවුර පවත්වාගෙන ගොස් තිබෙන්නේ. නිවසේ අයිතිකරු සහ ඊට පහසුකම් සැපයූ දෙදෙනෙකු මේ සම්බන්ධයෙන් අත්අඩංගුවට ගැනුනා. වාලච්චේන, රිදීතැන්න, ඔමිනියාමඩු ප්‍රදේශයේ පිහිටා තිබූ සහරාන්ගේ තවත් පුහුණු කදවුරක් ද ආරක්‍ෂක අංශ සොයාගෙන තිබෙනවා. මඩකලපුව ප්‍ර දේශයේදී සිදු වූ පොලිස් නිලධාරීන් දෙදෙනෙකු ඝාතනය කිරිමේ සිද්ධිය සම්බන්ධ පරික්‍ෂණවලදී පුද්ගලයෙකුගෙන් කළ ප්‍රශ්න කිරීම්වලදීයි මේ පිළිබද තොරතුරු හෙළි වුණේ. මෙම ඉඩමේ අයිතිකරු අත්අඩංගුවට ගත් අතර එහි තිබී පීවීසී නල දෙකක් තුළ තිබූ ජෙලට්නයිට් කූරු 236 ක් හා ඇසිඩ් පිරවූ බූලියක් ද සොයා ගැනුණා. අක්කර 25කින් යුත් මෙම ඉඩම බදු පදනම මත ලබාගෙන ඇති බව හෙළිව තිබෙනවා. අත්අඩංගුවට ගත් සැකකරුවන්ගෙන් කළ ප්‍රශ්න කිරීම්වලදී මෙම ඉඩමේ භූගත බංකර් සෑදීමේ සැලසුමක් ද හෙළිකර ගැනීමට හැකිවූ බව ආරක්‍ෂක අංශ පවසනවා."}