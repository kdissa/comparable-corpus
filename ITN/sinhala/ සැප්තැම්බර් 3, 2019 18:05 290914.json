{"Header": "ආරක්‍ෂක රාජ්‍ය ඇමති සහ යුද හමුදාපති අතර හමුවක්", "Time": " සැප්තැම්බර් 3, 2019 18:05 ", "Content": "ආරක්‍ෂක රාජ්‍ය අමාත්‍ය රුවන් විජේවර්ධන මහතා යුද හමුදාපති ලුතිනන් ජෙනරාල් ශවේන්ද්‍ර සිල්වා මහතා වෙත සුබ පැතුම් එක් කළා. ඒ ශවේන්ද්‍ර සිල්වා මහතා නව යුද හමුදාපති ලෙස පත්වීමෙන් අනතුරුව නිල සම්ප්‍රදායන්ට අනුව පළමු වරට ආරක්‍ෂක රාජ්‍ය අමාත්‍යවරයා හමුවූ අවස්ථාවේදීයි. යුද හමුදාපති ලුතිනන් ජෙනරාල් ශවේන්ද්‍ර සිල්වා හා ආරක්‍ෂක රාජ්‍ය අමාත්‍ය රුවන් විජේවර්ධන යන මහත්වරුන් අතර හමුව සිදුවුණේ ආරක්‍ෂක රාජ්‍ය අමාත්‍යාංශයේදීයි. එල්ටීටීඊ ත්‍රස්තවාදය පරාජය කර මානුෂීය මෙහෙයුමේදී රට වෙනුවෙන් සුවිශේෂී මෙහෙවරක් ඉටු කළ විශිෂ්ට හමුදා නිලධාරියෙකු යුද හමුදාපති ධුරයට පත්වීම පිළිබඳ තමන් අතිශයින් සතුටට පත්වන බව අමාත්‍යවරයා මෙහිදී ප්‍රකාශ කළා. යුද හමුදාව තවදුරටත් ශක්තිමත් කරමින් රට වෙනුවෙන් සේවය කිරීමට යුද හමුදාපතිවරයාට ශක්තිය ලැබේවායි අමාත්‍යවරයා ප්‍රාර්ථනා කළා. මෙම නිල හමුවෙන් අනතුරුව දෙපාර්ශ්වය අතර සමරු සිහිවටන ද හුවමාරු කර ගැනුණා."}