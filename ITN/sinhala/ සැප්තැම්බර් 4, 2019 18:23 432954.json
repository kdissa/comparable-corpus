{"Header": "හොංකොං අර්බුදය අවසන්", "Time": " සැප්තැම්බර් 4, 2019 18:23 ", "Content": "මතභේදාත්මක උදර්පන නීතිය සම්පූර්ණයෙන්ම ඉවත් කර ගන්නා බව හොංකොං ප්‍රධාන විධායක නිලධාරිනී කැරී ලෑම් පවසනවා. මෙම නීතිය ගෙන ඒම හේතුකර ගනිමින් පසුගිය මාර්තු 31 වනදා සිට අඛණ්ඩව හොංකොං හි උද්ඝෝෂණ පැවැත්වුණා. උදර්පන නීතිය තුළින් හොංකොං රාජ්‍ය යේ වැරදිකරුවන් චීනයට ගෙන ගොස් දඩුවම් කිරීමේ හැකියාව පවතිනවා. ඊට විරෝධය පළ කරමින් හොංකොං හි පැවති උද්ඝෝෂණවලදී විරෝධතාකරුවන් ඉතා ප්‍රචණ්ඩ ලෙස හැසීරුණු ආකාරය විදෙස් මාධ්‍ය වාර්තා කළා. හොංකොං පාර්ලිමේන්තුවට මෙන්ම රජයේ දේපළ රැසකට අලාභහානි සිදු කරමින් ඔවුන් ඉල්ලා සිටියේ මෙම නීතිය වහාම ඉවත් කර ගන්නා ලෙසයි. හොංකොං ජාත්‍යන්තර ගුවන්තොටුපොළ දින කිහිපයක් පුරා  විරෝධතාකරුවන් අවහිර කිරීමත් සමග දහස් ගණන් ජනතාව පීඩාවට පත් වුණා. මෙම නීතිය තුළින් හොංකොං හි ස්වාධීනත්වයට දැඩි බලපෑම් සිදුවන බවයි විරෝධතාකරුවන් පෙන්වා දුන්නේ. මෙම පසුබිම හමුවේ උදර්පන නීති යෝජනාව තාවකාලිකව හකුලා ගැනීමට හොංකොං බලධාරීන්ට සිදුවුණා. නොනවතින විරෝධතා හේතුවෙන් මෙම නිතිය සම්පූර්ණයෙන්ම ඉවත් කිරීමට කටයුතු කරන බවයි හොංකොං ප්‍රධාන විධායක නිලධාරිනී කැරී ලෑම් පවසන්නේ."}