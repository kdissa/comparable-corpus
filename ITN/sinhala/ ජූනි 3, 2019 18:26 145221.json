{"Header": "21 ප්‍රහාරයෙන් අසරණ වූ දරුවන් වෙනුවෙන් විශේෂ ළමා අරමුදලක්", "Time": " ජූනි 3, 2019 18:26 ", "Content": "පාස්කු ඉරිදා ප්‍රහාරයේදී අසරණ තත්ත්වයට පත් වූ දරු දැරියන් වෙනුවෙන් විශේෂ ළමා අරමුදලක් පිහිටුවීමට කටයුතු යොදා තිබෙනවා. ප්‍රහාරයෙන් ආබාධිත තත්ත්වයට පත් වූ දරු දැරියන් හා දෙමව්පියන් මිය යාම හෝ ආබාධිත වීම නිසා අසරණ වූ දරු දැරියන් වෙනුවෙනුයි මෙම අරමුදල පිහිටුවා තිබෙන්නේ. ළමා අරමුදල රුපියල් මිලියන 500 කින් සමන්විතයි. රුපියල් මිලියන 100 ක් රජයේ ප්‍රදානයක් ලෙස ද ඉතිරි මිලියන 400 ආධාර ලෙස ද ඊට එක් කෙරෙනු ඇති. ආබාධිත තත්ත්වයට පත් වූ පුද්ගලයින්ට විදේශ ගතව ප්‍රතිකාර ලබා ගැනීමට රජය වියදම් දැරීම හා විශේෂ අවශ්‍යතා හඳුනා ගැනීම සඳහා ද වැඩපිළිවෙළක් ක්‍රියාත්මක කිරීමට නියමිතයි. ඒ සඳහා වන කැබිනට් පත්‍රිකාව අග්‍රාමාත්‍ය රනිල් වික්‍රමසිංහ මහතා හෙට පැවැත්වෙන අමාත්‍ය මණ්ඩල රැස්වීමට ඉදිරිපත් කරන බව ද අග්‍රාමාත්‍ය කාර්යාලය සඳහන් කරනවා. මෙම කාර්යයන් අධීක්‍ෂණය හා ක්‍රියාත්මක කිරීම සඳහා අග්‍රාමාත්‍ය ලේකම්වරයාගේ ප්‍රධානත්වයෙන් විශේෂ කමිටුවක් ද පත් කෙරෙනු ඇති. පාස්කු ඉරිදා ප්‍රහාරයෙන් මිය ගිය සංඛ්‍යාව 261 දෙනෙකු බවට තහවුරු වී ඇති අතර ඉන් 174 දෙනෙකු වෙනුවෙන් වන්දි ලබා දී ඇති බවයි අග්‍රාමාත්‍ය කාර්යාලය සඳහන් කරන්නේ. තුවාල ලැබූ 407 දෙනෙකු අතුරින් 226 දෙනෙකු පිළිබඳ වෛද්‍ය වාර්තා ලැබී තිබෙනවා. එම සියලු දෙනා වෙනුවෙන් වන්දි ලබා දී ඇති අතර ඉතිරි වෛද්‍ය වාර්තා ලැබුණු වහාම වන්දි ලබා දීමට කටයුතු කෙරෙනවා. එමෙන්ම විනාශයට පත් දේවස්ථාන පිළිසකර කිරීමට අවශ්‍ය මූල්‍ය ප්‍රතිපාදන ද රජය ලබා දී ඇති බවයි අග්‍රාමාත්‍ය කාර්යාලය පවසන්නේ. කොච්චිකඩේ ශාන්ත අන්තෝනි මුණිදුන්ගේ දේවස්ථානය පුළුල් කිරීම සඳහා වරාය අධිකාරියට අයත් පර්චස් 9 ක ඉඩමක් ලබා දුන්නා. වන්දි හා සහන සැපයීම සඳහා අග්‍රාමාත්‍යවරයා පළමු කැබිනට් පත්‍රිකාව ඉදිරිපත් කළේ අප්‍රේල් 22 වනදායි. ඒ සඳහා අප්‍රේල් 25 වනදා කැබිනට් අනුමැතිය හිමිවුණා. පසුව ඇති වූ කලබලකාරී තත්ත්වය හේතුවෙන් හානියට පත් මුස්ලිම් පල්ලි පිළිසකර කිරීමට හා සහන සැලසීම සඳහා අග්‍රාමාත්‍යවරයා ඉදිරිපත් කළ කැබිනට් පත්‍රිකාවට පසුගිය 23 වනදා අනුමැතිය හිමිවුණා."}