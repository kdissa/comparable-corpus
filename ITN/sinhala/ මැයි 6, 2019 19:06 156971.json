{"Header": "රටේ ජනතාව අතර විශ්වාසය පලුදුවීමට ඉඩ තැබිය නොහැකියි", "Time": " මැයි 6, 2019 19:06 ", "Content": "අන්තවාදී සුළු පිරිසක් සිදුකළ ත්‍රස්ත ක්‍රියාකාරකම් හේතුවෙන් රටේ සමස්ත ජනතාව අතර විශ්වාසය පලුදුවීමට ඉඩ තැබිය නොහැකි බව ජනාධිපති මෛත්‍රීපාල සිරිසේන මැතිතුමා පවසනවා. ජනාධිපතිතුමා මෙම අදහස් පළ කළේ මුස්ලිම් සිවිල් සමාජ නායකයින් සමඟ පැවති සාකච්ඡාවකදීයි. අප්‍රේල් 21 වනදා සිදුවීමත් සමග සමස්ත මුස්ලිම් ප්‍රජාව දෙස සැකයෙන් බැලීම හේතුවෙන් ඔවුන්ට මුහුණ දීමට සිදුව තිබෙන අසීරුතාව පිළිබඳව මුස්ලිම් සිවිල් සමාජ නායකයින් ජනාධිපති මෛත්‍රීපාල සිරිසේන මැතිතුමා මුණගැසුනු අවස්ථාවේ දැනුම් දුන්නා. එහිදී පැවති සාකච්ඡාවලදී සියලු ජනකොටස් අතර සාමය සහ සංහිදියාව තහවුරු කර ගැනීම වෙනුවෙන් ගත යුතු පියවර පිළිබද යෝජනා සහ අදහස් කිහිපයක් ඉදිරිපත් වුණා. එහිදී එම නායකයින් කියා සිටියේ ම්ලේච්ඡ ත්‍රස්තවාදය විනාශ කිරීමේ ආරක්ෂක අංශ මෙහෙයුම්වලට තම පූර්ණ සහාය ලබාදෙන බවයි. අන්තවාදයට හිස එසවීමට ඇති සියලු තත්ත්වයන් පාලනය කිරීම වෙනුවෙන් කැප වී කටයුතු කරන බවද ඔවුන් ජනාධිපතිතුමාට දැනුම් දුන්නා. එහිදී ජනාධිපතිතුමා පෙන්වා දුන්නේ එකිනෙකාට බියෙන් එකිනෙකා දෙස සැකයෙන් බැලීම හේතුවෙන් රටේ සමස්ත ජන ජීවිතය අඩාල වන බවයි. ත්‍රස්තවාදය නිසි ලෙස හදුනාගෙන එය විනාශ කිරීම ආරක්ෂක අංශ සාර්ථකව සිදු කරන බවද ජනාධිපතිතුමා සදහන් කලා."}