{"Header": "අනවසර වෙළඳසැල් 55 ක් ඉවත් කෙරේ", "Time": " මැයි 6, 2019 16:18 ", "Content": "බණ්ඩාරවෙල රෝහල් මාර්ගයේ ඉදිකර තිබූ අනවසර වෙළඳසැල්  55 ක් එම ස්ථානයෙන් ඉවත් කිරීමට බණ්ඩාරවෙල නගර සභාව කටයුතු කළා. බණ්ඩාරවෙල රෝහල් මාර්ගයේ ඉදිකර තිබූ මෙම අනවසර වෙළඳසැල් වසර ගණනාවක් තිස්සේ පවත්වාගෙන ගොස් තිබුණා. මේ හේතුවෙන් රෝහල වෙත හා මාර්ගයේ ගමන් කරන වාහන දැඩි තදබදයට ලක් වුණා. රෝහල වෙත ගිලන් රථ ගමන් කිරීමේදී ද මෙය ගැටලුකාරී ලෙස බලපෑ බවයි රෝහල් සේවකයන් සදහන් කළේ. නගර සැලසුම් වැඩපිළිවෙළ යටතේ මෙම වෙළඳසැල් ඉවත් කර ඒ වෙනුවට වෙනත් ස්ථානයක් ලබාදෙන ලෙස පවසමින් ඒවා ඉවත් කරගන්නා ලෙස වෙළඳසැල් හිමියන් දැනුවත් කිරීමට නගර සභාව කටයුතු කළා. එසේ නොකරන වෙළඳසැල් කඩා ඉවත් කරන බවට ලිඛිතවද දැනුම් දී තිබුණා. ඒ අනුවයි මෙම අනවසර වෙළඳසැල් ඉවත් කිරීමට කටයුතු කෙරුණේ. කෙසේ වෙතත් වෙළඳසැල් ඉවත් කිරීමේදී  නගර සභා නිලධාරීන් හා වෙළඳසැල් හිමියන් අතර බහින් බස්වීමක් ද ඇති වුණා."}