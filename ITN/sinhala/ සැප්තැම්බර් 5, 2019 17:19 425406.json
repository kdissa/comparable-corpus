{"Header": "සබරගමු මහ සමන් දේවාලයේ වාර්ෂික පෙරහර මංගල්‍ය මෙවරත් උත්කර්ෂවත්ව", "Time": " සැප්තැම්බර් 5, 2019 17:19 ", "Content": "සබරගමු මහ සමන් දේවාලයේ වාර්ෂික පෙරහර මංගල්‍ය මෙවර ද උත්කර්ෂවත්ව පැවැත්වෙනවා. පසුගිය 31 වනදා කප් සිදුවීමේ මංගල්‍යයෙන් පෙරහැර කටයුතු ආරම්භ කෙරුණා. සමන් දෙවි පුද වරුණ 2019 යන තේමාව යටතේ මෙවර පෙරහැර මංගල්‍යය පැවැත්වෙන්නේ. බස්නායක නිලමේ මිගාර ජයසුන්දර මහතාගේ මූලිකත්වයෙන් පෙරහැර කටයුතු සංවිධාන කර තිබෙනවා. පසුගිය 31 වනදා සිට  03 වනදා දක්වා කුඹල් පෙරහර වීදී සංචාරය කළා. ඊයේ දිනයෙන් ආරම්භ කෙරුණු වීදි පෙරහැර  ලබන 8 වනදා තෙක් වීදි සංචාරය කිරීමටයි කටයුතු යොදා තිබෙන්නේ. ඇසළ පෙරහර මංගල්‍යයේ රන්දෝලි පෙරහැර ලබන 9 වනදා ආරම්භ වන අතර එය 13 වනදා දක්වා වීදි සංචාරය කෙරෙනවා. 14 වනදා දිය කැපීමේ මංගල්‍යයෙන් අනතුරුව  පෙරහර මංගල්‍යය නිමාවට පත්වන්නේ දහවල් පෙරහැර වීදි සංචාරය කිරීමෙන් පසුවයි. මෙවර පෙරහර මංගල්‍යයට බැතිබර මාධ්‍ය දායකත්වය ලබාදෙන්නේ ස්වාධීන රූපවාහිනී මාධ්‍ය ජාලයයි. සබරගමුව මහ සමන් දේවාලයේ අවසන් රන්දෝලි පෙරහැර සජීව ලෙස අයිටීඑන් ඔස්සේ විකාශය කිරීමට කටයුතු යොදා තිබෙනවා.  රන්දෝලි පෙරහැර ආරම්භයේ සිට අවසන් පෙරහැර දක්වා සියලු තොරතුරු අයිටීඑන් සමන්දෙවි පුද වරුණ විශේෂ විකාශය ඔස්සේ ඔබ වෙත ගෙන ඒමට අප සූදානමින් සිටිනවා. මෙරට ඓතිහාසික, සංස්කෘතික උරුමය ලෝකයට රැගෙන යන මහනුවර දළදා පෙරහැර මංගල්‍යය අයිටීඑන් සිරිදළදා වන්දනා යන තේමාවෙන් ප්‍රේක්ෂකයන් වෙත සමීප කෙරුණා. එමෙන්ම කතරගම ඇසල පෙරහැර මංගල්‍යයේ අසිරිය ඔබ වෙත රැගෙන ආවේ අයිටීඑන් හරෝහරා  කදසුරිදු වන්දනා විශේෂ විකාශය ඔස්සේයි. එම පෙරහැර මංගල්‍යයන් ප්‍රේක්ෂකයන් හමුවට ගෙන  ආ අයුරින්ම සමන් දෙවි පුද වරුණ විකාශය ඔබ වෙත සමීප කිරීමට  ශ්‍රී ලාංකේය ජන බලය හසුරුවන ටෙලිවිෂන් ආවරණාධිපති අයිටීඑන් මාධ්‍ය ජාලය සූදානම්."}