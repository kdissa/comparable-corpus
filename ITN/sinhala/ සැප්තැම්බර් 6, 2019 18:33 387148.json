{"Header": "සිවිල් සංවිධාන ක්‍රියාකාරීන් කතානායක හමුවෙයි", "Time": " සැප්තැම්බර් 6, 2019 18:33 ", "Content": "රට තුළ දේශපාලන ආර්ථික හා සමාජීය ස්ථාවර බවක් ඇති කිරීම සදහා දේශපාලනිකව කිසිදු අන්තයකට නොගොස් මධ්‍යස්ථ හා පරිනතභාවයෙන් කටයුතු කළ හැකි නායකත්වයක් අවශ්‍ය බව සිවිල් සංවිධාන ක්‍රියාකාරීන් පෙන්වා දෙනවා. කතානායකවරයා සමග සිදුකළ සාකච්ඡාවේදීයි ඔවුන් මේ බව කියා සිටියේ. සිවිල් සංවිධාන ක්‍රියාකාරීන් 40 කට අධික පිරිසක් කතානායක කරූ ජයසූරිය මහතා අද (06) හමු වුණා. ඒ කතානායක කාර්යාලයේදීයි. කිසිදු පක්ෂයක සාමාජිකයන් නොවන ලක්ෂ 30 කට ආසන්න මධ්‍යස්ථ ජනතාවගේ මෙන්ම සුළු ජන කොටස්වලද සහාය දිනා ගත හැකි ක්ෂේත්‍ර ගණනාවක පළපුරුද්ද හා රාජ්‍ය තාන්ත්‍රික සබදතාවලින් සපිරි නායකයෙකු ලෙස කරූ ජයසූරිය මහතා කෙරෙහි දැඩි විශ්වාසයක් පවතින බව ඔවුන් එහිදි කියා සිටියා. ඉදිරියේදී පැවැත්වෙන ජනාධිපතිවරණයේදී සියලු බලවේග ඒකරාශී කර නැගී එන ෆැසිස්ට්වාදි තර්ජනයට මුහුණදිම සදහා නායකත්වය ගන්නා ලෙසයි සිවිල් ක්‍රියාකාරීන් පිරිස කතානායකවරයාගෙන් වැඩිදුරටත් ඉල්ලා සිටියේ. අති ධාවනකාරී තීන්දු තීරණ ගැනීම මගින් කිසිදු ප්‍රශ්නයක් විසදීමට නොහැකි බව පෙන්වා දුන් එම නියෝජිතයන් ඒ සදහා සංයමයෙන් හා අධිෂ්ඨානශීලීව ක්‍රියා කරන පරිනත නායකත්වයක් අවශ්‍ය බව අවධාරණය කර සිටියා. මේ සදහා ප්‍රතිචාර දැක් වූ කරූ ජයසූරිය මහතා සදහන් කළේ ආගමික නායකයන් ඇතුළු විවිධ පාර්ශ්ව වෙතින් ජනාධිපතිවරණයට ඉදිරිපත් වන ලෙස මීට පෙර ද ඉල්ලිම් ලැබී ඇති නමුත් බල පොරයක කොටස්කරුවෙකු වීමට තමන් අපේක්ෂා නොකරන බවයි. විශේෂයෙන්ම එක්සත් ජාතික පක්ෂය ප්‍රමුඛ එක්සත් ජාතික පෙරමුණේ ඉල්ලීම් වුවද සළකා බලනුයේ සියලු කොටස් එකමුතු හා සාමුහික ක්‍රියාමාර්ගයන්ට අවතීර්ණ වන්නේ නම් පමණක් බවයි කතානායකවරයා කියා සිටියේ. එක්සත් ජාතික පෙරමුණෙන් ඉදිරිපත් වන කවර අපේක්ෂකයෙකුට වුවද එහි සියලු පාර්ශ්වයන්හි පූර්ණ එකගත්වය සහ ආශිර්වාදය අතිශයින් වැදගත් බව ද කතානායකවරයා පෙන්වා දුන්නා. දේශපාලන ක්‍රියාදාමයක් තුළින් ඉටු කර ගැනිමට කිසිදු පෞද්ගලික අරමුණක් නොමැති නමුත් මාතෘ භූමියෙහිත්, අනාගත පරපුරෙහිත් අභිවෘද්ධිය වෙනුවෙන් ඕනෑම කැපකිරීමකට නොපැකිළෙන බවද කරූ ජයසූරිය මහතා අවධාරණය කළා."}