{"Header": "ඇමෙරිකා ජනපතිට බ්‍රිතාන්‍යයේදී උණුසුම් පිළිගැනීමක්", "Time": " ජූනි 3, 2019 18:47 ", "Content": "ඇමෙරිකා ජනාධිපති ඩොනල්ඩ් ට්‍රම්ප් හා මෙලානියා ට්‍රම්ප් දින තුනක සංචාරයක් සදහා අද  බ්‍රිතාන්‍යයට පැමිණියා. බ්‍රිතාන්‍යයේ ස්ටැන්ස්ටඩ් ගුවන්තොටුපලෙනුයි ඇමෙරිකා ජනාධිපතිවරයා මහාබ්‍රිතාන්‍යයට පැමිණියේ. එහිදී එරට විදේශ ලේකම් ජෙරමි හන්ට් සහ බ්‍රිතාන්‍යයේ ඇමෙරිකා තානාපති වුඩී ජොන්සන් ඇමෙරිකා ජනාධිපතිවරයා උණුසුම් අයුරින් පිළිගත්තා. මෙම සංචාරයේදී ට්‍රම්ප් බ්‍රිතාන්‍යයේ දෙවන එලිසබත් රැජිණ ඇතුළු රාජකීය පවුලේ සාමාජිකයන් කිහිප දෙනෙකුම හමුවීමට නියමිතයි.දේශගුණ විපර්යාස මෙන්ම අග්‍රාමාත්‍ය තෙරේසා මේ ගේ ඉවත්වීම සම්බන්ධයෙන් සාකච්ඡා කිරීමට ඇමෙරිකා ජනාධිපතිවරයා අපේක්ෂා කරනවා. දෙවන එළිසබත් රැජිණ , ඇමෙරිකා ජනාධිපතිවරයා සහ මෙලානියා ට්‍රම්ප් වෙනුවෙන් බකින්හැම් මාලිගයේ දී රාත්‍රී භෝජන සංග්‍රහයක් ද පැවැත්වීමට නියමිත බවයි විදෙස් මාධ්‍ය වාර්තා කරන්නේ. ඇමෙරිකා ජනාධිපති ඩොනල්ඩ් ට්‍රම්ප් එරට අග්‍රාමාත්‍ය තේරේසා මේ සමඟ හෙට සාකච්ඡාවකට එක්විමට නියමිතයි. එමෙන්ම ඔහු තවත් රාජ්‍ය තාන්ත්‍රිකයන් රැසක් හමුවීමටද සුදානම් බවයි විදෙස් මාධ්‍ය වාර්තා කරන්නේ. මේ අතර ඇමෙරිකා ජනාධිපතිවරයාගේ සංචාරයට විරෝධය දක්වමින් බ්‍රිතාන්‍යයේ ලන්ඩන් , මැන්චෙස්ටර්, බර්මින්හැම් සහ නොටින්හැම් නගරවල විරෝධතා පැවැත්වෙනවා. ඒ සදහා විශාල පිරිසක් එක්ව සිටින බව සදහන්."}