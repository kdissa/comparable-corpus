{"Header": "ත්‍රිපිටකය ජාතික උරුමයක් වෙයි; ලෝක උරුමයක් කිරීමටත් පියවර. ජනපති පවසයි.", "Time": " ජනවාරි 5, 2019 10:41 ", "Content": "ත්‍රිපිටකය ලෝක උරුමයක් ලෙස නම් කිරීමට කටයුතු කරන බව ජනාධිපති මෛත්‍රීපාල සිරිසේන මැතිතුමා පවසනවා. ත්‍රිපිටකය ජාතික උරුමයක් ලෙස නම් කිරීමේ පුණ්‍යෝත්සවයට එක්වෙමින් ජනාධිපතිතුමා මේ බව සදහන් කළා. ශ්‍රී ගෞතම සම්බුද්ධ දේශනාව ඇතුළත් ත්‍රිපිටකය මෙරට ජාතික උරුමයක් ලෙස ප්‍රකාශයට පත් කිරීමේ ජාතික මහා පුණ්‍යෝත්සවය මාතලේ අලුවිහාරයේ දී අද පෙරවරුවේ පැවැත්වුණා. ත්‍රෛනිකායික මහා සංඝරත්නයද මැතිඇමතිවරුන්, විද්වතුන් මෙන්ම සැදැහැවතුන් විශාල පිරිසක් ද මෙම අවස්ථාවට එක්ව සිටියා. ත්‍රිපිටකය ජාතික උරුමයක් ලෙස ප්‍රකාශයට පත්කිරීම සනිටුහන් කළ සමරු ඵලකය ජනාධිපති මෛත්‍රීපාල සිරිසේන මැතිතුමා අතින් විවෘත කෙරුණා. ඉන් අනතුරුවයි විශේෂ පෙරහැරකින් වැඩමකරවූ ත්‍රිපිටක පොත් වහන්සේ විශේෂ වේදිකාව මත තැන්පත් කිරීම සිදුවුණේ. සන්නස් පත්‍රය මහා සංඝරත්නය වෙත පිළිගැන්වීම ජනාධිපතිතුමා අතින් සිදුවුණා. මෙම ඓතිහාසික අවස්ථාව සනිටුහන් කරමින් සමරු මුද්දරයක් නිකුත් කිරීමට කටයුතු කෙරුණු අතර එය මහා සංඝරත්නය හා ජනාධිපතිතුමා වෙත පිළිගැන්වුණා."}