{"Header": "ශ්‍රී ලංකාවේ කඩුලු පූජාවෙන් තරගාවලියේ ජය ඕස්ට්‍රේලියාවට", "Time": " පෙබරවාරි 4, 2019 11:20 ", "Content": "ශ්‍රී ලංකා ක්‍රිකට් කණ්ඩායමේ කඩුලු පූජාවෙන් තරගාවලි ජය ඕස්ට්‍රේලියාවට සංචාරක ශ්‍රී ලංකා කණ්ඩායම සමග පැවති දෙවන හා අවසන් ටෙස්ට් ක්‍රිකට් තරගයෙන් ලකුණු 366 ක ජයග්‍රහණයක් වාර් තා කිරීමට ඕස්ට්‍රේලියා කණ්ඩායම සමත්වුණා. කැන්බරාහි පැවති තරගයේ කාසියේ වාසිය දිනා පළමුව පන්දුවට පහරදුන් ඕස්ට්‍රේලියා කණ්ඩායම කඩුලු 05 ක් දැවී ලකුණු 534 ක් ලබා සිටියදී ඉනිම අත්හිටුවීමට තීරණය කළා. මේ අනුව පිටියට පිවිසි ශ්‍රී ලංකා කණ්ඩායමට සියළුදෙනා දැවී ලබාගත හැකිවූනේ ලකුණු 215 ක් පමණයි. එහිදී බවුන්සර් පන්දු වැදීමෙන් ආරම්භක පිතිකරු දිමුත් කරුණාරත්න හා කුසල් ජනිත් පෙරේරා රෝහල් ගත කිරීමට පියවර ගත්තා. එහෙත් සිදුකළ වෛද්‍ය පරීක්ෂණයන්ගෙන් තහවුරු වී තිබුනේ කිසිදු විශාල හානියක් සිදුව නැති බවයි. මේ අනුව ඔවුන් දෙදෙනාම යලි ක්‍රීඩා කිරීමට පිටියට පිවිසියා. ලකුණු 319 ක් ඉදිරියෙන් සිටිමින් සිය දෙවන ඉනිම ආරම්භ කළ ඕස්ට්‍රේලියා කණ්ඩායම කඩුලු 03 ක් දැවී ලකුණු 196 ක් ලබා සිටියදී යලි ඉනිම අත්හිටුවීමට තීරණය කළා. මේ අනුව ජයග්‍රහණ සදහා ශ්‍රී ලංකා කණ්ඩායමට හිමිවූ ඉලක්කය ලකුණු 516 ක්. එය හඹාගිය ශ්‍රී ලංකා කණ්ඩායමට සියළුදෙනා දැවී ලබාගත හැකිවුනේ ලකුණු 149 ක් පමණයි. මේ අනුව ලකුණු 366 ක ජයග්‍රහණයක් ලබා ගැනීමට ඕස්ට්‍රේලියා කණ්ඩායම සමත්වුණා. දෙරට අතර පැවති ටෙස්ට් ක්‍රිකට් තරගාවලිය තරග 02 ට 00 ක් ලෙස පහසුවෙන් ජය ගැනීමට ද ඔවුන් සමත්වුණා."}