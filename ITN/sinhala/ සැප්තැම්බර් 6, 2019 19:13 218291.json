{"Header": "ගම අමතක නැති ආණ්ඩුව", "Time": " සැප්තැම්බර් 6, 2019 19:13 ", "Content": "පාස්කු ඉරිදා ප්‍රහාරය සම්බන්ධයෙන් සොයා බැලීමට කාදිනල්තුමා ඉල්ලා සිටින කොමිසන් සභාව ලබා දීමට සූදානම් බව අග්‍රාමාත්‍ය රනිල් වික්‍රමසිංහ මහතා පවසනවා. ගාල්ලේ පැවති උත්සවයකට එක්වෙමින් අග්‍රාමාත්‍යවරයා මේ බව කියා සිටියා. බද්දේගම ප්‍රාදේශීය ලේකම් කාර්යාලයේ ඉදිකළ නව දෙමහල් ගොඩනැගිල්ල ජනතා අයිතියට පත් කිරීම අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් සිදු වුණා. සියලු පහසුකම් සහිතව ඉදිකළ මෙම ගොඩනැගිල්ල සදහා වැය කළ මුදල රුපියල් ලක්ෂ අටසිය හැත්තෑ හතරක්. බද්දේගම ප්‍රාදේශීය ලේකම් කොට්ඨාසයේ අඩු ආදායම්ලාභී පවුල් දහසකට සමෘද්ධි හිමිකම් ලබාදීම ද අග්‍රාමාත්‍යවරයා අතින් සිදු වුණා. ඉන් අනතුරුව පැවති උත්සවය සභාව ඇමතූ අග්‍රාමාත්‍ය රනිල් වික්‍රමසිංහ මහතා පෙන්වා දුන්නේ ගමේ සංවර්ධනයට වැඩිම මුදලක් වෙන් කළේ වත්මන් ආණ්ඩුව බවයි. පුද්ගලයින් ලියාපදිංචි කිරීමේ දෙපාර්තමේන්තුවේ දකුණු පළාත් කාර්යාලය සහ ජාතික හැදුනුම් පත් නිකුත් කිරීමේ එක්දින සේවාව ද අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් ආරම්භ කෙරුණා. ඒ ගාල්ල කඩවත්සතර ප්‍රාදේශීය ලේකම් කාර්යාල පරිශ්‍රයේදීයි. මේ අනුව දකුණේ ජනතාවට තම පළාත තුලදීම ජාතික හැදුනුම්පත් ලබා ගැනීමට ඉඩකඩ සැලසෙනවා. කොළඹින් පිටත දී ජාතික හැදුනුම්පත් ලබා ගැනීමට අවස්ථාව සලසා දෙමින් මෙම කාර්යාලය විවෘත කෙරුණේ පළමු වතාවටයි. ඉදිරියේදී මෙවැනි පහසුකම් දිවයිනේ සෙසු පළාත්වලටද ලබා දීමට රජය සැලසුම් කර තිබෙනවා. අමාත්‍යවරුන් වන ගයන්ත කරුණාතිලක,  වජිර අබේවර්ධන,  පාර්ලිමේන්තු මන්ත්‍රීවරුන් වන මනූෂ නානායක්කාර,  විජයපාල හෙට්ටිආරච්චි,  බන්දුලාල් බණ්ඩාරිගොඩ හා පියසේන ගමගේ යන මහත්වරුන් ඇතුලු පිරිසක් මෙම අවස්ථාවට එක්ව සිටියා. “]"}