{"Header": "මද්‍රාසා පාසල් නියාමනය සම්බන්ධ කමිටු වාර්තාව අගමැතිට", "Time": " මැයි 6, 2019 18:03 ", "Content": "මද්‍රාසා පාසල් නියාමනය සම්බන්ධ කමිටු වාර්තාව අග්‍රාමාත්‍ය රනිල් වික්‍රමසිංහ මහතා වෙත භාර දුන්නා. එම වාර්තාවට අනුව ඉදිරියේදී සියලු මද්‍රාසා පාසල් නියාමනයට හා පොදු නීති රීති මාලාවකට යටත්ව ක්‍රියාත්මක වීමට නියමිතයි. මද්‍රාසා පාසල් නියාමනය සම්බන්ධ කමිටු වාර්තාව අග්‍රාමාත්‍යවරයා වෙත භාර දෙනු ලැබුවේ අමාත්‍ය එම් එච් ඒ හලීම් මහතා විසින්. මෙම වාර්තාව සැකසීමේදී වෙනත් රටවල දැනට ක්‍රියාත්මක වන නීති රීති මෙන්ම ශ්‍රී ලංකාවේ පිරිවෙන් අධ්‍යාපන පනතද අධ්‍යයනයට ලක් කර තිබෙනවා. නීතිපතිවරයාගේ හා නීති කෙටුම්පත් සම්පාදකවරයාගේ නිරීක්ෂණ ලබා ගැනීමෙන් අනතුරුව මෙම වාර්තාව කැබිනට් මණ්ඩලයට ඉදිරිපත් කිරීමට නියමිතයි. අනතුරුව නව නීති රීති කඩිනමින් සම්මත කර ගැනීමට පියවර ගනු ඇති බවයි අග්‍රාමාත්‍ය කාර්යාලය පවසන්නේ. අමාත්‍ය සාගල රත්නායක, කැබිනට් නොවන අමාත්‍ය ආචාර්ය හර්ෂ ද සිල්වා, රාජ්‍ය අමාත්‍ය ඉරාන් වික්‍රමරත්න යන මහත්වරුන් ද කමිටු සාමාජිකයන්ද මෙම අවස්ථාවට එක් වුණා."}