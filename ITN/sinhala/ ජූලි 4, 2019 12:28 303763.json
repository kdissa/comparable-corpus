{"Header": "පලාලි ගුවන්තොටුපොළ කලාපීය ගුවන්තොටුපොළක් ලෙස සංවර්ධනය කිරීමේ ව්‍යාපෘතිය හෙට ඇරඹෙයි", "Time": " ජූලි 4, 2019 12:28 ", "Content": "යාපනය පලාලි ගුවන්තොටුපොළ කලාපීය ගුවන්තොටුපොළක් ලෙස සංවර්ධනය කිරීමේ ව්‍යාපෘතිය හෙට ආරම්භ වනවා. ඒ සඳහා රුපියල් මිලියන 2,250ක් වැය කිරීමට නියමිතයි. රජයේ මුදල් රුපියල් මිලියන 1950ක සහ ඉන්දිය ආධාර රුපියල් මිලියන 300ක වියදමින් ව්‍යාපෘතිය ක්‍රියාත්මක කිරීමට නියමිතයි. මේ අනුව ගුවන්තොටුපොළේ ප්‍රධාන ධාවන පථයේ මුල් මීටර් 950 අලුතින් ඇතිරීමට සැලසුම් කර තිබෙනවා. ඒත් සමඟම ආසන 72 ට වඩා අඩු ගුවන් යානා මෙහි හැසිරවීමේ අවස්තාව උදා වනවා. ව්‍යාපෘතියේ දෙවන අදියරේදී ප්‍රධාන ධාවන පථය මීටර් 1500 ක් දක්වා අලුතින් ඇතිරීමටයි සැලසුම් කර තිබෙන්නේ. මෙම සංවර්ධන කටයුතු අවසන් වීමෙන් පසු පලාලි ගුවන්තොටුපොළින් වර්ග කිලෝමීටර් 1800 ක ගුවන් අවකාශය ආවරණය වන පරිදි ගුවන් යානා හැසිරවීමට අපේක්ෂා කෙරෙනවා. පලාලි ගුවන්තොටුපොළ සංවර්ධන ව්‍යාපෘතිය යටතේ තුන්වන අදියරේදී ධාවන පථය මීටර් 2,300ක් සංවර්ධනය කිරීමට නියමිතයි. එම තුන්වන අදියරද අවසන් වීමෙන් පසු ඒ එල් 320 හා ඒ එල් 321 වැනි ගුවන් යානා හැසිරවීමේ අවස්ථාව උදා වන බවයි ප්‍රවාහන හා සිවිල් ගුවන්සේවා අමාත්‍යාංශය සදහන් කරන්නේ."}