{"Header": "ශ්‍රී ලංකාවේ ආපදා හානි අවම කර ගැනීමට ඇමෙරිකාවේ පූර්ණ සහාය", "Time": " ජූනි 6, 2019 17:23 ", "Content": "ශ්‍රී ලංකාවේ ආපදා හානි අවම කර ගැනීම සදහා දිගින් දිගටම පූර්ණ සහාය ලබාදෙන බව ඇමෙරිකාව පවසනවා. ශ්‍රී ලංකාවේ ඇමෙරිකා තානාපතිනිය අමාත්‍ය රංජිත් මද්දුම බණ්ඩාර මහතා හමු වී මේ බව කියා සිටියා. ශ්‍රී ලංකාවේ ඇමෙරිකා තානාපතිනි ඇලෙයිනා ටෙප්ලිට්ස් මහත්මිය හා රාජ්‍ය පරිපාලන ආපදා කළමනාකරණ සහ ග්‍රාමීය කටයුතු අමාත්‍ය රංජිත් මද්දුම බණ්ඩාර මහතා අතර හමුවක් කොළඹදී පැවැත්වුණා. ඉදිරි දිනවලදී නිරිත දිග මෝසම් වැසි තත්ත්වයත් සමග දිවයින තුළ ඇතිවිය හැකි ආපදා තත්ත්වයන් මෙන්ම නියගයට මුහුණ දිම සදහා මේ වන විට ගෙන ඇති ක්‍රියාමාර්ග සම්බන්ධයෙන් මෙහිදී කරුණු සාකච්ඡා කෙරුණා. ශ්‍රී ලංකාවේ සහායට ඇමෙරිකාව නිරතුරුව සිටින බව සදහන් කළ ඇමෙරිකා තානාපතිනිය ඕනෑම ආපදාවකදී ශ්‍රී ලංකාවට පූර්ණ සහාය ලබාදෙන බව මෙහිදී කියා සිටියා. ආපදා තත්ත්වයන්හිදී ශ්‍රී ලංකාව මෙතෙක් කටයුතු කර ඇති ආකාරය පිළිබදව අමාත්‍ය රංජිත් මද්දුමබණ්ඩාර මහතා ඇමෙරිකා තානාපතිනිය දැනුවත් කළා. ඉදිරියේදී  දිගින් දිගටම ශ්‍රී ලංකාවට පූර්ණ සහාය ලබාදීමට ඇමෙරිකාව කටයුතු කරන බවයි ශ්‍රී ලංකාවේ ඇමෙරිකා තානාපතිනි ඇලෙයිනා ටෙප්ලිට්ස් මහත්මිය වැඩිදුරටත් කියා සිටියේ."}