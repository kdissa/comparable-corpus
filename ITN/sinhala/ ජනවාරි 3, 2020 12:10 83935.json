{"Header": "රටේ ස්වාධීනත්වය පාවා නොදෙන බව ජනපති පවසයි", "Time": " ජනවාරි 3, 2020 12:10 ", "Content": "අටවන පාර්ලිමේන්තුවේ සිව්වන සභා වාරය ජනාධිපති ගෝඨාභය රාජපක්ෂ මැතිතුමාගේ ප්‍රධානත්වයෙන් චාම් එහෙත් අභිමානවත් අයුරින් ආරම්භ කෙරුණා. රටේ ස්වාධීනත්වය පාවා නොදෙන බවත් , රට සුරක්ෂිත කිරීමට ආණ්ඩුක්‍රම ව්‍යවස්ථාව වෙනස් විය යුතු බවත් ජනාධිපතිතුමා ප්‍රකාශ කළා.  ජනතාවගේ සැබෑ ගැටලු හදුනාගෙන ජාතික ප්‍රතිපත්ති සාකච්ඡාවට බදුන්කරන ආදර්ශවත් ස්ථානයක් බවට පාර්ලිමේන්තුව පත්කර ගත යුතු බවයි ජනාධිපතිතුමා තවදුරටත් සදහන් කළේ. 08 වෙනි පාර්ලිමේන්තුවේ සිව්වැනි සභාවාරය ඉතිහාසයේ වඩාත් සුවිශේෂීම සභාවාරයක් බවට පත්වුණා. ඒ ජනාධිපති ගෝඨාභය රාජපක්ෂ මැතිතුමාගේ උපදෙස් මත සම්මාන වෙඩිමුර 21 ක් ඇතුළු උත්තමාචාර ආදීයෙන් තොරව ඉතා චාම් අයුරින් පැවැත්වීමයි. චාම් සහ අභිමානවත් මෙම අවස්ථාවට 600 කට අධික ආරාධිතයන් පිරිසක් ද එක්ව සිටියා.  අටවන පාර්ලිමේන්තුවේ සිව්වන සභාවාරය සදහා ප්‍රථමයෙන්ම පාර්ලිමේන්තුව වෙත පැමිණියේ කතානායක කරූ ජයසූරිය මහතායි. අනතුරුව අග්‍රාමාත්‍ය මහින්ද රාජපක්ෂ මහතා පාර්ලිමේන්තු පරිශ්‍රය වෙත පැමිණිය. අනතුරුවයි ජනාධිපති ගෝඨාභය රාජපක්ෂ මැතිතුමා සහ එම මහත්මිය පාර්ලිමේන්තු පරිශ්‍රය වෙත සම්ප්‍රාප්ත වූයේ. කතානායක කරූ ජයසූරිය පාර්ලිමේන්තු මහලේකම් ධම්මික දසනායක සහ වේත්‍රධාරී නරේන්ද්‍ර ප්‍රනාන්දු යන මහත්වරුන් ජනාධිපතිතුමා පිළිගෙන කැදවාගෙන ඒමෙන් අනතුරුව ජනාධිපතිතුමා වෙත ජයමංගල ගාථා ගායනා කොට ආශිර්වාද පළකෙරුණා. කෝට්ටේ ආනන්ද බාලිකා විද්‍යාලයේ සිසුවියන් ඊට එක්වුණා. වේත්‍රධාරි විසින්  ජනපතිගේ සම්ප්‍රාප්තිය පාර්ලිමේන්තුවට සැලකරනු ලැබීමෙන් අනතුරුව ප්‍රධාන වේත්‍රධාරියා සෙංකෝලය පාර්ලිමේන්තු පරිශ්‍රයට රැගෙන ආවා. අනතුරුවයි ජනාධිපති ගෝඨාභය රාජපක්ෂ මැතිතුමා පාර්ලිමේන්තු පරිශ්‍රය වෙත සම්ප්‍රාප්ත වූයේ. මෙවර පාර්ලිමේන්තුව තුළ සුවිශේෂ අසුන් පැනවීමක් සිදුකර තිබුණා. පෙරදී කතානායකවරයා සදහා ප්‍රමුඛ අසුන හිමිවුව ද මෙවර කතානායකවරයාට ඉහළින් පිහිටි රාජ්‍ය ලාංඡනය සහිත විශේෂ අසුනක ජනාධිපතිතුමන් අසුන් ගත්තා. රාජාසන කතාව වෙනුවට සෞභාග්‍යයේ දැක්ම නම් සිය ප්‍රතිපත්ති ප්‍රකාශයයි  ජනාධිපතිතුමා පාර්ලිමේන්තුව හමුවේ ඉදිරිපත් කළේ."}