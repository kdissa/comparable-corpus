{"Header": "ඉන්දුනීසියාවේ භූමිකම්පාවෙන් මිය ගිය සංඛ්‍යාව 91 දක්වා ඉහළට", "Time": " අගෝස්තු 6, 2018 09:56 ", "Content": "ඉන්දුනීසියාවේ ලොම්බොක් දිවයිනට බලපෑ භූමිකම්පාවෙන් මිය ගිය පුද්ගලයින් සංඛ්‍යාව අනූ එක දක්වා ඉහළ ගොස් තිබෙනවා. පුද්ගලයින් සියදෙනෙකුට වැඩි පිරිසක්  මෙම භූකම්පනයෙන්  තුවාල ලබා ඇති බවයි වාර්තා වන්නේ. දහදහසකට අධික පිරිසක් එම දූපතෙන් ඉවත් කිරීමට පියවර ගෙන තිබෙනවා. විදුලිය සහ සන්නිවේදන කටයුතු ද ඇනහිට ඇති බව සදහන්. රිච්ටර් පරිමාන 7ක් ලෙස සටහන් වූ භූකම්පනය හේතුවෙන් ලොම්බොක් දිවයිනේ දේපල රැසකට හානි සිදු වුණා. එම දූපත ආසන්නයේ පිහිටා තිබෙන ගිලි දූපතේ සිටින සංචාරකයින් දහසකට අධික පිරිසක් බෝට්ටු මගින් ආරක්ෂිත ස්ථාන කරා රැගෙන යාමට එරට ආරක්ෂක අංශ කටයුතු කළා. එරට ජාතික ආපදා කළමනාකරණ අංශය පැවසුවේ මියගිය පුද්ගලයින් සංඛ්‍යාව තවත් ඉහළ යා හැකි බවයි. සුන්බුන් අතර සිරවී සිටින පිරිස් බේරාගැනීමේ මෙහෙයුම් ද තවමත් ක්‍රියාත්මකයි. පසුගිය සතියේ ද ලොම්බොක් දිවයිනේ රිච්ටර් පරිමාන ඒකක 6.4 ක භූකම්පනයක් සිදු වූ අතර  එයින් පුද්ගලයින් 16 දෙනෙකු ජීවිතක්ෂයට පත් වුණා."}