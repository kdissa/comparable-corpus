{"Header": "මිහින් ලංකා  සේවකයින්ට මාස 9 ක වැටුප් ගෙවා නෑ", "Time": " ජූලි 4, 2018 20:10 ", "Content": "පසුගිය සමයේ මිහින් ලංකා සමාගමේ කාර්ය මණ්ඩලයට මාස 9 ක වැටුප් ගෙවා නොතිබූ බව එම සමාගමේ හිටපු භූමි මෙහෙයුම් කළමනාකාර ඉන්ග්‍රිඩ් කැතරින් ගුරුගේ මහත්මිය පවසනවා. ශ්‍රී ලන්කන් එයාර්ලයින්, ශ්‍රී ලංකා කේටරින් හා මිහින් ලංකා යන ආයතනවල සිදු වූ බව කියන අක්‍රමිකතා පිළිබඳ සොයා බැලීමට පත් කළ ජනාධිපති කොමිසම හමුවේ සාක්‍ෂි දෙමින් ඇය මේ බව කියා සිටියා. ශ්‍රී ලන්කන් ගුවන් සමාගමේ සේවය කර විශ්‍රාම ගිය සේවකයින් 2007 වසරේදී මිහින් ලංකා ගුවන් සමාගමට සම්බන්ධ කරගත් බව ගුරුගේ මහත්මිය සාක්‍ෂි ලබා දෙමින් ප්‍රකාශ කළා. 2008 වසරේ මිහින් ලංකා ගුවන් සේවයට අයත් ගුවන් යානා මෙහෙයවීම සඳහා ගුවන් පර්යන්තයට අවශ්‍ය ආධාරක උපකරණ නොමැතිව මිහින් ලංකා ගුවන් යානා හැසිරවීම සිදුව තිබූ බව ද ඇය කියාසිටියා. මුල් කාලයේදී ශ්‍රී ලන්කන් ගුවන් සමාගමේ ආධාරක උපකරණ මේ සඳහා යොදා ගැනුණා. එහෙත් ඊට අදාළ මුදල් ගෙවීම් සිදුකර තිබුණේ නැහැ. පසුව මිහින් ලංකා ගුවන් යානා වෙනුවෙන් ගුවන් යානා පර්යන්තයේ කටයුතු සිදු කිරීමට ජර්මනියෙන් ආධාරක උපකරණ ගෙන් වූ බව ගුරුගේ මහත්මිය ප්‍රකාශ කළා. එහෙත් ඊට අදාළ බලපත්‍ර සහිත නිලධාරීන් නොසිටි බැවින් එම උපකරණ හැසිරවීමට ශ්‍රී ලන්කන් ගුවන් සමාගමේ නිලධාරීන්ට සිදුවූ බව ද සාක්‍ෂි දෙමින් ඇය වැඩිදුරටත් කියාසිටියා."}