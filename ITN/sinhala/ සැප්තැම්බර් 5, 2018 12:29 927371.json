{"Header": "එජාප සංවත්සරය හෙට", "Time": " සැප්තැම්බර් 5, 2018 12:29 ", "Content": "බ්‍රිතාන්‍ය අධිරාජ්‍යයෙන් ශ්‍රී ලංකාවට දේශපාලන නිදහස දිනා ගැනීමේ ජාතික ව්‍යාපාරයේ පුරෝගාමී මෙහෙවරක් සිදු කළ එක්සත් ජාතික පක්‍ෂය ආරම්භ කර හෙට දිනට වසර 72 ක් සපිරෙනවා. මෙරට සියලු ජාතීන් ඒකරාශී කරගෙන ජාතික සමගිය, සංහිඳියාව මුල්කර ගනිමින් පිහිටුවා ගන්නා ලද එක්සත් ජාතික පක්‍ෂය සමාජ, ආර්ථික සංවර්ධනය වෙනුවෙන් කළ මෙහෙවර විශිෂ්ටයි. එක්දහස් නවසිය හතලිහ දශකයේ මෙරට තිබූ ප්‍රබල දේශපාලන සංවිධාන වූ ලංකා ජාතික සංගමය, සිංහල මහ සභාව, මුස්ලිම් සංගමය හා දෙමළ දේශපාලන නායකයින් ගණනාවක් සමග පිහිටුවන ලද එක්සත් ජාතික පක්‍ෂයේ ප්‍රථම සභාපතිවරයා වූයේ මහාමාන්‍ය ඩී එස් සේනානායක මහතායි. එක්දහස් නවසිය හතලිස් හයේ සැප්තැම්බර් හයවනදා කොළඹ ෆාම්කෝට් මන්දිරයේ දී එක්සත් ජාතික පක්ෂය බිහි වීම සිදුවුණා. කුමන දේශපාලන හැල හැප්පීම්වලට ලක්වුව ද මෙරට විශාලතම පක්‍ෂ සාමාජිකත්වයක් හිමි තනි දේශපාලන පක්‍ෂය වන්නේ එක්සත් ජාතික පක්‍ෂයයි. ගෙවුණු හත්තෑ එක් වසර තුළ ඩී එස් සේනානායක, ඩඩ්ලි සේනානායක, සර් ජෝන් කොතලාවල, ජේ ආර් ජයවර්ධන, රණසිංහ ප්‍රේමදාස, ඩී බී විජේතුංග සහ වත්මන් නායක අග්‍රාමාත්‍ය රනිල් වික්‍රමසිංහ යන දේශපාලන දැවැන්තයින් රටට නායකත්වය සැපයූවේ එම පක්‍ෂයේ අභිමානය පෙරටු කර ගනිමින්. ගොවි ජනපද ආරම්භ කිරීම, මහවැලි ව්‍යාපාරය ආරම්භ කිරීම, විවෘත ආර්ථිකය හදුන්වා දීම, මහපොළ ශිෂ්‍යත්ව ක්‍රමය හදුන්වාදීම, නිදහස් වෙළෙද කලාප පිහිටුවීම සහ ජාතික තරුණ සේවා සභාව ආරම්භ කිරීම ආදිය එක්සත් ජාතික පක්‍ෂය මෙරට සමාජ ආර්ථික සංවර්ධනය වෙනුවෙන් සිදු කළ ප්‍රධාන සේවාවන් අතර වනවා. දශක ගණනාවක් තිස්සේ රට අගාධයකට ඇද දැමූ ණය ගැති ආර්ථිකයෙන් රට මුදා ගැනීමේ මෙහෙයුමට එක්සත් ජාතික  පක්‍ෂයේ වත්මන් නායක අග්‍රාමාත්‍ය රනිල් වික්‍රමසිංහ මහතා ප්‍රමුඛ එම පක්‍ෂය උරදී සිටිනවා. මේ අතර එක්සත් ජාතික පක්ෂයේ හැත්තෑ දෙවන සංවත්සරය හෙට සමරන්නේ වැඩ කරපු වැඩ කරන හැත්තෑ දෙක යන තේමාව මුල්කර ගනිමිනුයි. අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් සංවත්සර උත්සවය පැවැත්වීමට නියමිතයි. ඒ වෙනුවෙන් සිරිකොත පක්ෂ මූලස්ථානයේ සූදානම පිළිබද සොයා බැලීමට මැති ඇමතිවරුන් කිහිප දෙනෙකු අද එහි සංචාරයක නිරත වුණා."}