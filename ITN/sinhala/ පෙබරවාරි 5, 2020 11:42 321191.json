{"Header": "කොරෝනා මරණ 500 ඉක්මවයි", "Time": " පෙබරවාරි 5, 2020 11:42 ", "Content": "චීනයේ කොරෝනා ආසාධිතයින් සංඛ්‍යාව විසිදහසකට අධික බව එරටින් ලැබෙන නවතම වාර්තා සඳහන් කරනවා. ඒ අතර මසක් වයසැති බිළිඳකු ද වන බවයි විදෙස් මාධ්‍ය වාර්තා කරන්නේ. ඊයේ දිනයට සාපේක්ෂව රෝගීන් 3235 ක් චීනයෙන් වාර්තාවී තිබෙනවා. එය 18% ක වැඩිවීමක්. මරණ සංඛ්‍යාව 500 ඉක්මවා ඇති බවයි වාර්තා වන්නේ. කොරෝනා ආසාධනයවී ඇත්දැයි තහවුරු කර ගැනීම සඳහා චීනයේ ලක්ෂ දෙකකට වැඩි පිරිසක් පරීක්ෂණවලට භාජනය කර තිබෙනවා. මේ අතර 3700 දෙනෙකු රැගත් ජපාන නෞකාවේ සිටි පුද්ගලයින් දස දෙනෙකුට ද කොරෝනා වෛරසය ආසාධනයවී ඇති බවට තහවුරුවී තිබෙනවා. ඇමෙරිකාව සිය දෙවන පුරවැසියන් කණ්ඩායම වුහාන් ප්‍රාන්තයෙන් ඉවත්කර ගැනීම සඳහා මෙහෙයුම් ආරම්භකර තිබෙනවා. වූහාන්හි සිටි තායිලන්ත වැසියන් 138 දෙනෙකු යළි ගෙන්වා ගැනීමට ද එරට බලධාරීන් කටයුතුකළා. මේ වනවිට කොරෝනා වෛරසය පැතිරගොස් ඇති රටවල් සංඛ්‍යාව 28 ක්. කෙසේ වුවද කොරෝනා වෛරසය තවමත් වසංගතයක් නොවන බවයි ලෝක සෞඛ්‍ය සංවිධානය නිවේදනයක් නිකුත් කරමින් සඳහන් කරන්නේ."}