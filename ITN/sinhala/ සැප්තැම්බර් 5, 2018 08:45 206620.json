{"Header": "ව්‍යවසායකයන් 249ක් උතුරුමැදින් තුරුණු දිරියට", "Time": " සැප්තැම්බර් 5, 2018 08:45 ", "Content": "ව්‍යවසායකයින් 249 දෙනෙක් “තුරුණු දිරිය” ණය ලබාගැනීම සඳහා උතුරුමැද පළාතින් සුදුසුකම් ලබා තිබෙනවා. උතුරු මැද පළාතේ “තුරුණු දිරිය” ණය යෝජනා ක්‍රමය ක්‍රියාත්මක කිරීමට අදාළ ප්‍රගති සමාලෝචන රැස්වීමේ දී මේ බව අනාවරණය විය. මෙම ප්‍රගති සමාලෝචන රැස්වීම අගෝස්තු 31 වැනි දින අනුරාධපුර දිස්ත්‍රික් ලේකම්, ආර්.ඒම්. වන්නිනායක මහතාගේ ද සහභාගිත්වයෙන්, අනුරාධපුර දිස්ත්‍රික් ලේකම් කාර්යාලයේ දී පැවැත්විණි. මීට අමතරව, මේ වන විට උතුරු මැද පළාතේ තරුණ ව්‍යවසායකයින් 7 දෙනෙකු “තුරුණු දිරිය” ණය ලබා ගෙන ඇති අතර, තවත් ව්‍යවසායකයන් 73 දෙනෙකු සඳහා ණය ලබාගැනීමට අවශ්‍ය ව්‍යාපාර සැලසුම් කුඩා ව්‍යාපාර සංවර්ධන අංශය විසින් සකසා ලංකා බැංකුව වෙත භාර දී ඇත. අනුරාධපුර දිස්ත්‍රික් ලේකම් කාර්යාලය, ජාතික ප්‍රතිපත්ති හා ආර්ථික කටයුතු අමාත්‍යාංශයේ මධ්‍යම වැඩසටහන් කළමණාකරණ ඒකකය, අග්‍රාමාත්‍ය කාර්යාලයේ ප්‍රතිපත්ති සංවර්ධන කාර්යාලය, ලංකා බැංකුව, කුඩා ව්‍යාපාර සංවර්ධන අංශය සහ අනුරාධපුර හා පොළොන්නරුවේ සියලුම ප්‍රාදේශීය ලේකම් කාර්යාල යන ආයතන නියෝජනය කරමින් නිලධාරීන් පිරිසක් මෙම ප්‍රගති සමාලෝචන රැස්වීම සඳහා සහභාගී විය. ලංකා බැංකුව, අග්‍රාමාත්‍ය කාර්යාලයේ ප්‍රතිපත්ති සංවර්ධන කාර්යාලය, ජාතික ප්‍රතිපත්ති හා ආර්ථික කටයුතු අමාත්‍යාංශයේ මධ්‍යම වැඩසටහන් කළමනාකරණ ඒකකය සහ තරුණ කටයුතු, ව්‍යාපෘති කළමනාකරණ හා දක්ෂිණ සංවර්ධන අමාත්‍යාංශයේ කුඩා ව්‍යාපාර සංවර්ධන අංශය එක්ව ක්‍රියාත්මක කරන “තුරුණු දිරිය “ ණය යෝජනා ක්‍රමය රටේ තරුණ ව්‍යවසායකයන් සවිබල ගැන්වීම අරමුණ කරගෙන ක්‍රියාත්මක කරනු ලබන අතර එමඟින් වයස අවුරුදු 40 ට අඩු උපාධියක් සහිත හෝ පිළිගත් වෘත්තීය නිපුණතා සහතිකයක් සහිත, වසර 03 කට නොඅඩු කාලයක් ව්‍යාපාරයේ නියැලි තරුණ ව්‍යවසායකයන් සඳහා ඇපකරුවන් රහිතව හෝ ලිහිල් ඇපකරුවන් සහිතව ණය පහසුකම් ලබා දෙයි"}