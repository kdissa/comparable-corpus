{"Header": "මිහින් ලංකා ගිවිසුම කොන්දේසි සම්පූර්ණ නොකල ගිවිසුමක්", "Time": " ජූලි 5, 2018 17:57 ", "Content": "ශ්‍රී ලංකා ආයෝජන මණ්ඩලය හා මිහින් ලංකා ගුවන් සේවය ආදායම් බදු සහන ලබා ගැනීම සඳහා ඇතිකරගත් ගිවිසුම නියමිත කොන්දේසි කිසිවක් සම්පූර්ණ  නොකරමින් එළඹුණු ගිවිසුමක් බව හෙළිවී තිබෙනවා. ඒ, ශ්‍රී ලන්කන් එයාර්ලයින්, ශ්‍රී ලංකා කේටරින් හා මිහින් ලංකා යන සමාගම් හි සිදු වූ බව කියන අක්‍රමිකතා පිළිබඳ ජනාධිපති කොමිසම හමුවේ සාක්ෂි කැඳවූ අවස්ථාවේදී. අදාළ ගිවිසුමේ කොන්දේසිවලට අනුව ආයෝජන මණ්ඩලය සමග යම් ආයතනයක් ආදායම් බදු සහන ලබා ගැනීම සඳහා පළමු වසර දෙක තුළ ඇමෙරිකා ඩොලර් මිලියන සියයක ආයෝජනයක් තිබීම හා ආයතනය ලබන ආදායමෙන් සියයට 70 ක් විදේශ විනිමයෙන් සැපිරිය යුතු බව ශ්‍රී ලංකා ආයෝජන මණ්ඩලයේ අධ්‍යක්‍ෂ,  ආයෝජක, ගාමිණී ජයතිලක මහතා කොමිසම හමුවේ පසුගිය මාසයේදී සාක්‍ෂි දෙමින් කියා සිටියා. නමුත් මිහින් ලංකා ගුවන් සමාගමට විදේශ විනිමයෙන් ගෙවිය හැක්කේ සියයට 40 ක මුදලක් බවත් ඇමෙරිකා ඩොලර් මිලියන සියයකට අඩු මුදලක් ආයෝජනය කිරීමට හැකියාව ඇති බවත් 2009 පෙබරවාරි මස 26 වන දින දරණ ලිපියෙන් ආයෝජන මණ්ඩලය වෙත දැනුම් දී තිබෙනවා. එසේ තිබියදීත් බදු සහන ලබාගෙන ඇති බව  කොමිසම හමුවේ අද හෙළි වුණා. ඒ බව හෙලිවන්නේ මෙම ගිවිසුමට එළඹී වසර 3 කට පසු 2009 වසරේදී ශ්‍රී ලන්කන් ගුවන් සමාගමේ හා මිහින් ලංකා හි විධායක අධ්‍යක්‍ෂ කපිල චන්ද්‍රසේන ශ්‍රී ලංකා ආයෝජන මණ්ඩලය වෙත යොමුකර තිබෙන ලිපියකිනි. මිහින් ලංකා ගුවන් සේවයේ මේ තත්ත්වය සම්බන්ධයෙන් පියවරක් නොගත්තේ ඇයි ද යන්න අද කොමිසම හමුවේ සාක්ෂි ලබාදුන් ශ්‍රී ලංකා ආයෝජන මණ්ඩලයේ ව්‍යාපෘති අධීක්ෂණ පිළිබඳ විධායක අධ්‍යක්ෂ නීතීඥ රේණුකා වීරකෝන් මහත්මියගෙන් කොමිසම  ප්‍රශ්න කළා. ශ්‍රී ලන්කන් ගුවන් සේවයේ ප්‍රධාන විධායක අධ්‍යක්ෂ කපිල චන්ද්‍රසේන මහතා ලිපියක් මගින් ආයෝජන මණ්ඩලයට දැනුම් දුන් ලිපිය තමා සතුව නොමැති බවයි රේණුකා මහත්මිය සාක්ෂි දෙමින් කියාසිටියේ."}