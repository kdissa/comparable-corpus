{"Header": "අමිත් වීරසිංහ ඇප මත මුදා හැරේ", "Time": " ජූනි 4, 2019 13:36 ", "Content": "මහසෝන් බළකායේ නායක අමිත් වීරසිංහ ඇප මත මුදා හැරුණා. ඒ රුපියල් ලක්ෂ දහය බැගින් වූ ශරීර ඇප දෙකක් මතයි. මහජන සාමය හා ආගමික සංහිදියාව කඩ කිරීම ඇතුළු චෝදනා කිහිපයක් සම්බන්ධයෙන් ඔහු රක්ෂිත බන්ධනාගාරගතව සිටියා. කොළඹ මහේස්ත්‍රාත් අධිකරණය වෙත අද යළි ඉදිරිපත් කෙරුණු අවස්ථාවේයි ඇප නියම කෙරුණේ. සැකකරුගේ විදේශ ගමන් තහනම් කිරීමටද අධිකරණය කටයුතු කළා. ජාතීන් අතර අසමගිය සහ මහජන කැළඹීමක් ඇති වන ආකාරයට කටයුතු නොකරන ලෙස මහේස්ත්‍රාත්වරිය ඔහුට දැඩිව අවවාද කළා. ඇප කොන්දේසි කඩ කරන්නේ නම් ඇප අවලංගු කොට යළි රක්ෂිත බන්ධනාගාර ගත කරන බවයි අවධාරණය කළේ. මහසෝන් බළකායේ නායක අමිත් වීරසිංහ නැමැත්තා පොලීසිය මගින් පසුගියදා අත්අඩංගුවට ගැනුණේ ආගමික සහජීවනයට බාධා වන ආකාරයේ අදහස් අන්තර්ජාලයට මුදා හැර ඇති බවට වන චෝදනා හේතුවෙනුයි."}