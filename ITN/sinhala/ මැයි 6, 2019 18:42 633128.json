{"Header": "ආරක්ෂක අංශ නිවාස සහ පොදු ස්ථාන පරීක්ෂා කිරීමේදී ඒ සදහා මාධ්‍ය ආවරණයක් ලබාදීමෙන් වළකින්න", "Time": " මැයි 6, 2019 18:42 ", "Content": "ආරක්ෂක අංශ නිවාස සහ පොදු ස්ථාන පරීක්ෂා කිරීමේදී ඒ සදහා මාධ්‍ය ආවරණයක් ලබාදීමෙන් වළකින ලෙස ජනාධිපති කාර්යාලය ඉල්ලීමක් කරනවා. ආරක්ෂක මෙහෙයුම් සිදුකරන අවස්ථාවලදී මාධ්‍යවේදීන් හෝ වෙනත් කිසිදු බාහිර පාර්ශ්වයක් ඒ සඳහා සහභාගී කර නොගන්නා ලෙස ජනාධිපති මෛත්‍රීපාල සිරිසේන මැතිතුමා ආරක්ෂක අංශවලට උපදෙස් ලබා දී තිබෙනවා. පාස්කු ඉරිදා දින සිදු වූ ප්‍රහාරයෙන් පසු දිවයින පුරා විශේෂ ආරක්ෂක වැඩපිළිවෙළක් මේ වන විට ක්‍රියාත්මකයි. ඒ යටතේ නිවාස, පොදු ස්ථාන සහ රථවාහන පරීක්ෂාවට ලක් කෙරෙනවා. මහජන ආරක්ෂාව තහවුරු කිරීම සදහා සිදු කෙරෙන මෙම පරීක්ෂාවන්හිදී එම රූපරාමු මාධ්‍ය ඔස්සේ විකාශය කිරීමෙන් ත්‍රස්ත ක්‍රියාවලට කිසිදු සම්බන්ධයක් නොමැති පුද්ගලයන් සම්බන්ධයෙන් වැරදි අදහසක් සමාජගතවීමේ ඉඩක් ඇති බවයි ජනාධිපති මාධ්‍ය අංශය පෙන්වා දෙන්නේ."}