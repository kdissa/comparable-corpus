{"Header": "රුපියල තාවකාලික ස්ථාවරයකට එයි", "Time": " ඔක්තෝබර් 4, 2018 18:51 ", "Content": "ජනාධිපතිතුමාගේ ප්‍රධානත්වයෙන් පසුගිය අගහරුවාදා රැස් වූ ජාතික ආර්ථික සභාවේ දී ලෝක ආර්ථිකයේ වෙනස්වීම් හමුවේ ඉදිරියේ දී ගතයුතු ක්‍රියාමාර්ග රැසක් සම්බන්ධයෙන් යෝජනා ඉදිරිපත් වූ බව එම සභාවේ මහ ලේකම් මහාචාර්ය ලලිත් සමරකෝන් මහතා පවසනවා. මෙම හමුවට ව්‍යාපාරික ප්‍රජාව,  විශ්වවිද්‍යාල විද්වතුන්, රාජ්‍ය හා පෞද්ගලික බැංකු, මහ බැංකු අධිපතිවරයා ඇතුලු පිරිසක් එක්ව සිටි බව සමරකෝන් මහතා අද පැවති මාධ්‍ය හමුවකදී සදහන් කළා. පසුගිය අගහරුවාදා රැස්වූ ආර්ථික සභාව, ශී‍්‍ර ලංකාවේ වර්තමාන ආර්ථික තත්ත්වය පිළිබද විද්වතුන්ගේ අදහස් ලබා ගැනීම සිදු කළා.  ප‍්‍රමුඛ පෙළේ සමාගම් රැසක සභාපතිවරුන් ඇතුළු නියෝජිතයින් ද මීට එක්ව සිටියා. එමෙන්ම ශ‍්‍රී ලංකා ආයෝජන මණ්ඩලය, අපනයන සංවර්ධන මණ්ඩලය සහ සියලූ ප‍්‍රධාන වාණිජ මණ්ඩලවල  ප‍්‍රධානින් ද මහබැංකුව ඇතුළු රාජ්‍යබැංකු සහ පෞද්ගලික බැංකු නියෝජිතයින් ද මේ සාකච්ඡාවට එක්වුණා. ශී‍්‍ර ලංකාවේ අපනයන ක්ෂේත‍්‍රය ප‍්‍රවර්ධනය කිරීම සහ රුපියල අවප‍්‍රමාණය වීම වළක්වා ගැනීම පිළිබදව එහිදී විශේෂ අවධානයක් යොමු වුණා. මෙම සාකච්ඡාවේදී පෙන්වාදුන් කරුනු අනුව මේ වන විට රුපියල තාවකාලික ස්ථාවරයක් ලබා ඇති බව ජාතික ආර්ථික සභාවේ මහ ලේකම් මහාචාර්ය ලලිත් සමරකෝන් මහතා සදහන් කළා. මහාචාර්ය ලලිත් සමරකෝන් – මහලේකම් –  ජාතික ආර්ථික සභාව,"}