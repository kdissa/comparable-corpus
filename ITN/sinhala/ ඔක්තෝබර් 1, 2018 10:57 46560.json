{"Header": "නව දුම්රිය ගාස්තු සංශෝධනය අද සිට", "Time": " ඔක්තෝබර් 1, 2018 10:57 ", "Content": "අද සිට දුම්රිය ගාස්තු සංශෝධනය ක්‍රියාත්මකයි. එහෙත් අවම දුම්රිය ගාස්තුවේ වෙනසක් සිදු නොවන බව ශ්‍රි ලංකා දුම්රිය සේවය සදහන් කරනවා. වසර 10කට පසුවයි මෙම දුම්රිය ගාස්තු සංශෝධනය සිදු කෙරෙන්නේ. ප්‍රවේශපත්‍ර ගාස්තු සංශෝධනය සමඟ වාර ප්‍රවේශ පත්‍ර ගාස්තු ද සංශෝධනයට ලක් කෙරෙනවා. එහෙත් වාර ප්‍රවේශ පත්‍ර සදහා මෙතෙක් අය කළ ප්‍රතිශතයේ වෙනසක් සිදු නොවන බවයි ශ්‍රී ලංකා දුම්රිය සේවය පවසන්නේ.  මෙම ගාස්තු සංශෝධනයෙන් පසුව ද බස් ගාස්තුවලට වඩා දුම්රිය ගාස්තු අඩුවෙන් පවතින බවද දුම්රිය සේවය වැඩිදුරටත් සදහන් කරනවා."}