{"Header": "ශ්‍රී ලංකා ගුවන් හමුදාවේ එයාර් ටැටූ 2019 ප්‍රදර්ශනය හා සැණකෙළිය හිගුරක්ගොඩදී", "Time": " මාර්තු 2, 2019 10:34 ", "Content": "වසර 68ක් මුලුල්ලේ මව්බිමේ ස්වෛරිත්වය සහ භෞමික අඛණ්ඩතාව වෙනුවෙන් ගුවන් හමුදාව ඉටුකලා වූ විශිෂ්ඨ සේවය අනුපමේය බව ජනාධිපති මෛත්‍රීපාල සිරිසේන මැතිතුමා ප්‍රකාශ කළා. ඒ ගුවන් හමුදාවේ 68 වන සංවත්සර උත්සවය අමතමින්. ශ්‍රී ලංකා ගුවන් හමුදාවේ 68 වන සංවත්සර උත්සවය හිගුරක්ගොඩ ගුවන් හමුදා කදවුරේදී උත්කර්ෂවත් අයුරින් පැවැත්වුණේ ජනාධිපති මෛත්‍රීපාල සිරිසේන  මැතිතුමාගේ ප්‍රධානත්වයෙන්. එම ගුවන් හමුදා කදවුර වෙත පැමිණි ජනාධිපතිතුමා පිළිගනු ලැබුවේ ගුවන් හමුදාපති එයාර් මාර්ෂල් කපිල ජයම්පති මහතායි. ඉන් අනතුරුව ජනාධිපතිතුමා වෙනුවෙන් විශේෂ ගුවන් හමුදා ආචාර පෙළපාලියක් ද පැවැත්වුණා. ගුවන් හමුදා 68 වන සංවත්සරයට සමගාමීව සංවිධාන කළ එයාර් ටැටූ 2019 ප්‍රදර්ශනය හා සැණකෙළිය ජනාධිපති මෛත්‍රීපාල සිරිසේන මැතිතුමා අතින් විවෘත කෙරුණේ ඉන් අනතුරුවයි. ප්‍රදර්ශනය විවෘත කළ ජනාධිපතිතුමා එහි නිරීක්ෂණ චාරිකාවක ද නිරතවුණා. ගුවන් මගින් බීජ රෝපණය කිරීම පිළිබදව සකසා තිබූ ප්‍රදර්ශන කුටිය ජනාධිපතිතුමාගේ විශේෂ නිරීක්ෂණයට ලක්වුණා. ගුවන් හමුදා පුහුණු මධ්‍යස්ථානයට අයත් ප්‍රදර්ශන කුටිය ද නැරඹූ ජනාධිපතිතුමාට එම පුහුණු කටයුතු පිළිබද සම්පාදනය කෙරුණු ග්‍රන්ථයක් ද පිළිගන්වනු ලැබුවා. එහි නව වෙබ් අඩවියද විවෘත කෙරුනේ ජනාධිපතිතුමා අතින්. හෙට (03) සිට ලබන 6වනදා  දක්වා මෙම එයාර් ටැටු 2019  ප්‍රදර්ශනය හා සැණකෙළිය  පැවැත්වෙනවා. සෑම දිනකම පස්වරු 2ට ආරම්භවන සැණකෙළිය මධ්‍යම රාත්‍රිය දක්වා පැවැත්වෙන අතර එය ජනතාවට සම්පූර්ණයෙන්ම විවෘත බවයි ගුවන් හමුදාව පවසන්නේ. ආරක්ෂක මාණ්ඩලික ප්‍රධානී අද්මිරාල් රවීන්ද්‍ර විජේගුණරත්න, යුද හමුදාපති ලුතිනන් ජෙනරාල් මහේෂ් සේනානායක යන මහත්වරුන් ඇතුළු ජ්‍යෙෂ්ඨ ආරක්ෂක අංශ නිලධාරීන් ද මෙම අවස්ථාවට එක්ව සිටියා."}