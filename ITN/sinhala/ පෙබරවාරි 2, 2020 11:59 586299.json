{"Header": "වූහාන් සිට පැමිණි සිසුන් දියතලාවේ ආරක්ෂිතව", "Time": " පෙබරවාරි 2, 2020 11:59 ", "Content": "චීනයේ වූහාන් සිට මෙරටට රැගෙන ආ සිසුන් ජනාධිපති ගෝඨාභය රාජපක්ෂ මහතාගේ උපදෙස් මත දියතලාව යුද හමුදා පුහුණු කඳවුරේ විශේෂ නේවාසික මධ්‍යස්ථානයේ ආරක්ෂා සහිතව පසුවනවා. දින 14 ක් අඛණ්ඩව විධිමත් සෞඛ්‍ය නිරෝධායන ක්‍රියාවලියකට ඔවුන් යොමු කිරීමටයි යුද හමුදා සෞඛ්‍ය අංශ අවශ්‍ය කටයුතු සූදානම් කර තිබෙන්නේ. කොරෝනා වෛරසය හේතුවෙන්  චීනයේ වූහාන් නරගය ලෝකයෙන්ම හුදෙකලා කෙරුණේ එයින් කිසිවෙකුටත් පිටවීම හා ඇතුළු වීම තහනම් කිරීමත් සමඟයි. ඒ අනුව බොහෝ රටවල් තම වැසියන් වූහාන්වලින් ඉවත් කර ගැනීමට උත්සාහ කළා. ජනාධිපතිතුමන්ගේ සහ වත්මන් රජය කෙරෙහි චීනය තබා ඇති දැඩි විශ්වාසය හේතුවෙන් මෙරට සිසුන් යළි මව්බිමට රැගෙන ඒමට අවස්ථාව උදාවුණා. මේ වන විට චීනයේ රැඳී සිටි මෙරට සිසුන් 33 දෙනා දියතලාව යුද හමුදා කඳවුර පරිශ්‍රයේ ඉදිකළ විශේෂ නිරෝධායන මධ්‍යස්ථානයේ දී වෛද්‍ය පරික්ෂාවන්ට ලක්කෙරෙන බව  යුද හමුදා සෞඛ්‍ය අංශ පවසනවා. මධ්‍යම ආරක්ෂක සේනා මූලස්ථානය සහ දියතලාව යුද හමුදා මූලික රෝහල මේ වන විට ඔවුන්ට අවශ්‍ය ආහාර , සනීපාරක්ෂක සහ සන්නිවේදන ආදී සියලු පහසුකම් සපයා තිබෙනවා. මේ අතර ශ්‍රී ලංකාවෙන් වාර්තා වූ කොරෝනා රෝගියාගේ සෞඛ්‍ය තත්ත්වය මේ වන විට ඉතා යහපත් බවයි සෞඛ්‍ය අමාත්‍යාංශය නිවේදනය කරන්නේ. එම රෝගියාගේ ශරීරයෙන් කොරෝනා වෛරසය ඉවත්ව ඇති බව ද ඊයේ සෞඛ්‍ය අංශ අවධාරණය කළා.  එමෙන්ම වෙනත් කිසිඳු කොරෝනා ආසාදිතයෙකු මෙරටින් වාර්තා වී නොමැති බවද සෞඛ්‍ය අමාත්‍යාංශය තවදුරටත් අවධාරණය කරනවා."}