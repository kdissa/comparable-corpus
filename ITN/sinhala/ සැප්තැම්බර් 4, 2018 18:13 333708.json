{"Header": "රාජ්‍ය විරෝධී කුමන්ත්‍රණකරුවන් සිටී නම් අත්අඩංගුවට ගැනීමේ බලය පොලීසියට ඇති බව අධිකරණය පෙන්වා දෙයි", "Time": " සැප්තැම්බර් 4, 2018 18:13 ", "Content": "ඒකාබද්ධ විපක්‍ෂය රාජ්‍ය විරෝධී කුමන්ත්‍රණයක නිරත වන්නේ නම් ඊට සම්බන්ධ පිරිස් අත්අඩංගුවට ගත යුතු බව කොළඹ ප්‍රධාන මහේස්ත්‍රාත් රංග දිසානායක මහතා අවධාරණය කළා. ඒකාබද්ධ විපක්‍ෂයේ උද්ඝෝෂකයින් ජනාධිපති මන්දිරය වැටලීමට සූදානම් බවට තොරතුරු ලැබී තිබෙන බව පොලීසිය සඳහන් කළා. එවැනි තත්ත්වයකදී අධිකරණ නියෝග අයැදීම අනවශ්‍ය බවයි ප්‍රධාන මහේස්ත්‍රාත්වරයා අවධාරණය කළේ. රාජ්‍ය විරෝධී කුමන්ත්‍රණයක නිරත වීම දණ්ඩ නීති සංග්‍රහය යටතේ බරපතල වරදක්. එවැනි අවස්ථාවක සැකකරුවන් අත්අඩංගුවට ගැනීමේ හැකියාව පවතිනවා. ඒකාබද්ධ විපක්‍ෂයේ නායකයින් පාර්ලිමේන්තුව ඇතුලු ස්ථාන කිහිපයක් වටලන බවට ප්‍රකාශ කළා. ඔවුන්ගේ විරෝධතාව නිසා මහජන පීඩාවක් සිදුවිය හැකි යැයි කුරුදුවත්ත පොලීසිය අධිකරණයට පෙන්වා දුන්නා. ඒ නිසා මහජන පීඩාව වැළැක්වීමට නියෝගයක් ලබා ගැනීමටයි පොලීසිය අපේක්‍ෂා කළේ. එහිදී කොළඹ ප්‍රධාන මහේස්ත්‍රාත්වරයා කියාසිටියේ රාජ්‍ය විරෝධී කුමන්ත්‍රණයක නිරතවන බවට තොරතුරු ලැබී ඇත්නම් විරෝධතාව වැළැක්වීමේ නියෝගයක් ලබා ගැනීම අනවශ්‍ය බවයි. ඒ අනුව පොලීසියේ ඉල්ලීම ප්‍රතික්ෂේප කෙරුණා. එහෙත් සැකකරුවන් අත්අඩංගුවට ගත හැකි බව මහේස්ත්‍රාත්වරයා අවධාරණය කළා. පොලීසිය අධිකරණයට ගොනු කළ බී වාර්තාවෙහි වගඋත්තරකරුවන් 11 දෙනෙකුගේ නම් සඳහන්. පාර්ලිමේන්තු මන්ත්‍රී නාමල් රාජපකක්‍ෂ, විමල් වීරවංශ හා වාසුදේව නානායක්කාර යන මහත්වරුන්ගේ නම් ද ඊට ඇතුළත්."}