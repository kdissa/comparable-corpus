{"Header": "දෙවන තරගයේදී  ශ්‍රී ලංකා කණ්ඩායමේ වෙනසක්", "Time": " මාර්තු 4, 2019 17:04 ", "Content": "දකුණු අප්‍රිකා කණ්ඩායම සමඟ පැවැත්වීමට නියමිත දෙවන එක්දින ක්‍රිකට් තරගයේදී  සංචාරක ශ්‍රී ලංකා කණ්ඩායමේ එක් වෙනස්කමක් බොහෝ දුරට සිදුවනු ඇතැයි ශ්‍රී ලංකා ක්‍රිකට් තේරීම් කමිටුව පවසනවා. දකුණු අප්‍රිකාවේ ජොහැන්නස්බර්ග් නුවරදී පැවති පළමු එක්දින ක්‍රිකට් තරගයෙන් කඩුළු 08 ක පහසු ජයක් වාර්තා කිරීමට දකුණු අප්‍රිකා කණ්ඩායම සමත් වුණා. මෙම තරගයේ පළමුව පන්දුවට පහරදුන් ශ්‍රී ලංකා කණ්ඩායමට පන්දුවාර 47 ක් අවසානයේ සියලු දෙනා දැවී  ලබා ගත හැකි වුණේ   ලකුණු 231 ක් පමණයි. එහිදී මංගල එක්දින තරගයට ක්‍රීඩා කළ ඕෂධ  ප්‍රනාන්දු ලකුණු 49 ක් ලබා සිටියදී අවාසනාවන්ත ලෙස  දුවද්දී දැවී ගියා. ඉනිමේ වැඩිම ලාභියා වූ කුසල් මෙන්ඩිස් ලකුනු 60 ක් ලබා ගත්තා.  මැදපෙල හා පසුපෙල පිතිකරුවන් අසාර්ථක වීම ශ්‍රී ලංකා ඉනිමබිද වැටීමට හේතුවුණා. පිලිතුරු ඉනිම ක්‍රීඩා කළ දකුණු අප්‍රිකා කණ්ඩායම පන්දුවාර 38 යි පන්දු 05 ක් අවසානයේ කඩුළු දෙකක් පමණක් දැවී ලකුණු 232 ක් ලබා ගනිමින් තරගයේ ජයග්‍රහණය වාර්තා කළා. නායක ෆෆ් ඩුප්ලෙසිස් නොදැවී ලකුණු 112ක් ලබා ගනිමින් සිය කණ්ඩායම ජයග්‍රහණය කරා රැගෙන ගියා. ඔහුට අනගි සහයක් ලබාදුන් ක්වින්ටන් ඩිකොක් ලකුණු 81 ක් ලබා ගත්තා. විශ්ව පුනාන්දු සහ අකිල ධනංජය අතරේ එක් කඩුල්ල බැගින් බෙදි ගියා.  දෙරට අතර දෙවන එක්දින තරගය අනිද්දා (06) පැවැත්වීමට නියමිතයි. එම තරගයේදී ශ්‍රී ලංකා කණ්ඩායමේ බොහෝ දුරට එක් වෙනස්කමක් සිදුවනු ඇතැයි තේරීම් කමිටුව පවසනවා. පළමු එක්දින තරගයට ක්‍රීඩා කළ ලක්ෂාන් සදකැන් වෙනුවට කමිදු මෙන්ඩිස් කණ්ඩායමට එක්වනු ඇති බවයි වාර්තා වන්නේ. තරගයට පෙර තණතීරුව පරීක්ෂා කිරීමෙන් අනතුරුව ශ්‍රී ලංකා කණ්ඩායම තීරණය කරනු ඇති බවයි තේරිම් කමිටු සභාපති අසන්තද මෙල් මහතා අයිටීඑන් ප්‍රවෘත්ති අංශයට කියා සිටියේ."}