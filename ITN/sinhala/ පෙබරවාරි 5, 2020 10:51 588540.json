{"Header": "හේමසිරි ප්‍රනාන්දුට ඇප", "Time": " පෙබරවාරි 5, 2020 10:51 ", "Content": "හිටපු ආරක්ෂක ලේකම් හේමසිරි ප්‍රනාන්දු මහතා ඇප මත මුදා හැරුණා. රුපියල් දෙලක්ෂ පනස් දහසක මුදල් ඇප සහ රුපියල් ලක්ෂ විසිපහ බැගින් වූ ශරීර ඇප දෙකක් මත ඔහු මුදා හැරීමටයි කොළඹ මහාධිකරණ විනිසුරු මංජුල තිලකරත්න මහතා නියෝග කළේ. හේමසිරි ප්‍රනාන්දු මහතාට ඇප නියම කෙරුණේ ඒ මහතා ඉදිරිපත් කළ ප්‍රතිශෝධන පෙත්සම සළකා බැලීමෙන් අනතුරුවයි. පාස්කු ඉරිදා ත්‍රස්ත ප්‍රහාර පිළිබද බුද්ධි තොරතුරු කලින් ලැබී තිබියදීත් එය වළක්වා ගැනීමට ක්‍රියා නොකිරීම හේමසිරි ප්‍රනාන්දු මහතාට එරෙහි චෝදනාවයි. කෙසේ වෙතත් සැකකරුට ඇප දීමට විරුද්ධත්වයක් නොමැති බව රජයේ  නියෝජ්‍ය සොලිසිටර් ජෙනරාල් දිලීප පීරිස් මහතා අධිකරණයට දන්වා සිටියා. ඒ අනුවයි ඔහුට ඇප නියම කෙරුණේ. එහෙත් සැකකරුගේ විදෙස් ගමන් තහනම් කෙරුණා. සාක්ෂිකරුවන්ට බලපෑම් කිරීමෙන් වළකින ලෙසද විනිසුරුවරයා නියෝග කළා."}