{"Header": "දෙවන තරගයට ශ්‍රී ලංකාවෙන් වෙනස්කම් රැසක්", "Time": " මාර්තු 6, 2019 11:11 ", "Content": "දකුණු අප්‍රිකා කණ්ඩායම සමඟ අද පැවැත්වීමට නියමිත දෙවන එක්දින ක්‍රිකට් තරගයේදී  සංචාරක ශ්‍රී ලංකා කණ්ඩායම වෙනස්කම් සහිතව පිටියට පිවිසෙනු ඇතැයි වාර්තා වනවා. දෙරට අතර පැවති ටෙස්ට් ක්‍රිකට් තරගාවලිය පූර්ණ ජයක් වාර්තා කරමින් වාර්තා අතරට එක්වීමට සංචාරක ශ්‍රී ලංකා කණ්ඩායම සමත්වුණා. කෙසේ වෙතත් දකුණු අප්‍රිකාවේ ජොහැන්නස්බර්ග් නුවරදී පැවති පළමු එක්දින ක්‍රිකට් තරගයෙන් කඩුළු 08 ක පහසු ජයක් වාර්තා කළේ දකුණු අප්‍රිකා කණ්ඩායමයි. මේ අනුව දෙරට අතර පැවැත්වෙන දෙවන එක්දින තරගයට කාගේත් අවධානය යොමුව තිබෙනවා. මෙම තරගයට ශ්‍රී ලංකා කණ්ඩායම වෙනස්කම් සහිතව පිවිසෙන බව ශ්‍රී ලංකා ක්‍රිකට් තේරීම් කමිටු සභාපති අසන්ත ද මෙල් මහතා පවසනවා. තරගයට පෙර තණතීරුව පරීක්ෂා කිරීමෙන් අනතුරුව ශ්‍රී ලංකා කණ්ඩායම තීරණය කරන බවයි ඒ මහතා අයිටීඑන් ප්‍රවෘත්ති අංශයට කියා සිටියේ. කෙසේ වෙතත් පළමු එක්දින තරගයට ක්‍රීඩා කළ ලක්ෂාන් සදකැන් වෙනුවට එක්දින වරම් දිනා ගනිමින් කමිදු මෙන්ඩිස් කණ්ඩායමට එක්වනු ඇති බවයි වාර්තා වන්නේ. කමිදු අත් දෙකෙන්ම පන්දු යැවිය හැකි ක්‍රීඩකයෙක්. එමෙන්ම ඔහු තුන් ඉරියව් ක්‍රීඩකයෙක් ලෙසයි කණ්ඩායමට එක්ව ඇත්තේ. දෙරට අතර මෙම තරගය ශ්‍රී ලංකා වේලාවෙන් සවස 04 යි 30 ට දිවා රාත්‍රී තරගයක් ලෙස ආරම්භ වනවා. **"}