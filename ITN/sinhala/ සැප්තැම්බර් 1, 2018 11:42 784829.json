{"Header": "තරුණ තරුණියන්ට තනිව නැගී සිටින්නට අවස්ථාව දැන්", "Time": " සැප්තැම්බර් 1, 2018 11:42 ", "Content": "රැකියා සදහා දේශපාලකයන් පසුපස යාම වෙනුවට තරුණ තරුණියන් සදහා තනිව නැගී සිටීමේ හැකියාව එන්ටප්‍රයිස් ශ්‍රී ලංකා තුළින් උදාකරදී ඇති බව අමාත්‍ය මංගල සමරවීර මහතා පවසනවා. ශ්‍රී ජයවර්ධනපුර විශ්වවිද්‍යාලයේ කළමනාකරණය පිළිබද පශ්චාත් උපාධි ආයතනයේ විද්‍යාර්තයින්ගේ සංගමය සංවිධාන කළ 2018 ප්‍රධාන විධායක නිලධාරී සමුළුවට සහභාගිවෙමින් අමාත්‍යවරයා මේ බව කියාසිටියා. “වත්මන් රජය අධ්‍යාපනය හා සෞඛ්‍ය සේවා වෙනුවෙන් ප්‍රමුඛත්වය දී කටයුතු කරනවා. ඒ වගේම තමයි රටේ සංවර්ධනය සංහිදියාව සහ දේශපාලන නිදහස වෙනුවෙනුත් රජය කටයුතු කරමින් සිටිනවා. නිදහසෙන් පසු වැඩිම ණය වාරික ගෙවීමට සිදුවන්නේ මේ වසරේයි. ඉදිරි වසර දෙක තුළදී මෙය තවත් වැඩි වෙනවා. ආයෝජකයින් සදහා හිතකර පරිසරයක් මේ වෙතකොටත් රට තුළ ඇතිකරලා තියෙනවා. රජයේ ආර්ථික කළමනාකරණය හේතුවෙන් උද්ධමනයේ පාලනයක් පවතිනවා. එන්ටප්‍රයිස් ශ්‍රී ලංකා සහ ගම්පෙරළිය වැඩසටහන් තුළින් ඉදිරියේ දී ග්‍රාමීය හා නාගරික ආර්ථිකයන්හි දියුණුවක් දකින්න පුළුවන්. ලබන වසරේ සියලු මැතිවරණ කොට්ඨාස සංවර්ධනයට බිලියන 32 ක් දෙනවා.” මහ බැංකු අධිපති ආචාර්ය ඉන්ද්‍රජිත් කුමාරස්වාමි මහතා ද මෙහිදී අදහස් දැක්වූවා. “ඵලදායී ආර්ථිකයක් ගොඩනගන්න අපි රටේ ජනතාවට අත දෙන්න ඕනේ. රටේ සංවර්ධනය වෙනුවෙන් වත්මන් රජය සුවිශාල මෙහෙවරක් ඉටුකරලා තියෙනවා. ඉලක්කයකට යන්න කලින් අපි කොතනද ඉන්නෙ කියලා දැනගන්න ඕනේ. එහෙම උනොත් ඕනෑම අභියෝගයකට සාර්ථකව මුහුණ දෙන්න පුළුවන්”"}