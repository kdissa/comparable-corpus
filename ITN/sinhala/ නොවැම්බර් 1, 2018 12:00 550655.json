{"Header": "නුවන් සොයිසා අනිවාර්ය නිවාඩු යවයි", "Time": " නොවැම්බර් 1, 2018 12:00 ", "Content": "ශ්‍රී ලංකා ක්‍රිකට් හිටපු වේග පන්දු යැවීමේ පුහුණුකරු නුවන් සොයිසා අනිවාර්ය නිවාඩු යැවීමට ශ්‍රී ලංකා ක්‍රිකට් ආයතනය කටයුතු කර තිබෙනවා. ජාත්‍යන්තර ක්‍රිකට් කවුන්සිලයේ මුදලට තරග පාවාදීම් වැලැක්වීමේ ඒකකය ශ්‍රී ලංකා ක්‍රිකට් වේග පන්දු පුහුණුකරු නුවන් සොයිසාට සිය නීති සංග්‍රහය උල්ලංඝණය කිරීමේ කරුණු තුනක් යටතේ චෝදනා එල්ල කර තිබෙනවා. 2015 වසරේ සැප්තැම්බර් මාසයේ සිට සොයිසා ශ්‍රී ලංකා ක්‍රිකට් වේග පන්දු පුහුණුකරුවකු ලෙස කටයුතු කරනවා. බටහිර ඉන්දීය කොදෙව් හා බංග්ලාදේශ ක්‍රිකට් තරගාවලිවල ඔහු කටයුතු කරනු ලැබුවා. ජාත්‍යන්තර ක්‍රිකට් තරග ප්‍රතිඵල වෙනස්කිරීමට මැදිහත්වීම, එය එසේ සිදු කිරීමට ක්‍රීඩකයින් දිරිගැන්වීම හා භාහිර පාර්ශ්‍රවයක් සිදුකරන මැදිහත්වීම පිලිබද ජාත්‍යන්තර ක්‍රිකට් කවුන්සිලය දූෂණ මර්ධන ඒකකය දැනුවත් නොකිරීම යන චෝදනා සොයිසාට එල්ලවී තිබෙනවා. මෙම චෝදනාවන් පිලිබද අද සිට දින 14 ක් ඇතුලත ලිඛිතව කරුණු දක්විය යුතුයි. මේ අතර ශ්‍රී ලංකා ක්‍රිකට් ආයතනය නුවන් සොයිසා අනිවාර්ය නිවාඩු යැවීමට කටයුතු කර තිබෙනවා. ශ්‍රී ලංකා තේරීම් කමිටු හිටපු සභාපති සනත් ජයසූරියටද පසුගියදා ජාත්‍යන්තර ක්‍රිකට් කවුන්සිලයේ දූෂණ මර්ධන ඒකකය මෙලෙස චෝදනා ගොනු කළා. ජාත්‍යන්තර ක්‍රිකට් කවුන්සිලයේ දූෂණ මර්ධන ඒකකයේ සාමාන්‍යාධිකාරී ඇලෙක්ස් මාෂල් විදෙස් මාධ්‍යවෙත පවසා ඇත්තේ පසුගිය වසර තුල වැඩිම පරීක්ෂණ සිදුකළ රට ශ්‍රී ලංකාව බවයි. කෙසේ වෙතත් ක්‍රීඩා අමාත්‍ය ෆයිසර් මුස්තෆා මහතා අයිටීඑන් ප්‍රවෘත්ති අංශය වෙත පසුගියදා කියා සිටියේ කඩිනමින් ක්‍රීඩාවේ මුදලට තරග පාවාදීම වැලැක්වීමට අවශ්‍ය නීති සකස්කරන බවයි. එතෙක් ක්‍රීඩා දූෂණ මර්ධන ඒකක  පොලිස් ස්ථානයන්ගේ පිහිටුවීමට පියවර ගන්නා බවත් ඔහු කියා සිටියා."}