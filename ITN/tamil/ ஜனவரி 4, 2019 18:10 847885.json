{"Header": "சுற்று நிருபகங்களின் அடிப்படையிலேயே அரச நிறுவனங்களுக்கு தலைவர்கள் மற்றும் பணிப்பாளர் சபை நியமனம் : ஜனாதிபதி", "Time": " ஜனவரி 4, 2019 18:10 ", "Content": "அரச கூட்டுதாபனங்கள் மற்றும் சபைகளுக்கு தலைவர்கள் மற்றும் பணிப்பாளர் சபை உறுப்பினர்கள் நியமிக்கப்படும் போது ஜனாதிபதி செயலாளரின் சுற்று நிருபத்திற்கு இணங்க செயற்பட வேண்டுமென ஜனாதிபதி மைத்ரிபால சிறிசேன அமைச்சின் செயலாளர்களுக்கு ஆலோசனை வழங்கியுள்ளார். நேற்று பிற்பகல் அமைச்சின் செயலாளர்களுடனான கலந்துரையாடல் ஜனாதிபதி அலுவலகத்தில் இடம்பெற்றது. இந்நிகழ்விலேயே ஜனாதிபதி இவ்வாறு தெரிவித்தார். ஜனாதிபதியின் செயலாளரின் கையொப்பத்தில் 2018 டிசம்பர் 31ம் திகதி அரச கூட்டுதாபனங்கள் சபைகள் உள்ளிட்ட அரச நிறுவனங்களுக்கான தலைவர்கள் மற்றும் பணிப்பாளர் சபை உறுப்பினர்கள் நியமிக்கும் போது கடைப்பிடிக்க வேண்டிய நடைமுறைகள் அடங்கிய சுற்று நிருபம் வெளியிடப்பட்டுள்ளது. அரச நிறுவனங்களுக்கான தலைவர்கள், பணிப்பாளர் சபையை நியமிக்கும் போது தகமைகளை ஆராய்ந்து பரிந்துரைகளை முன்வைப்பதற்கு ஜனாதிபதியினால் அண்மையில் குழுவொன்று நியமிக்கப்பட்டது. இக்குழுவின் தலைவர் ஜனாதிபதியின் செயலாளர் ஆவார். ஜனாதிபதியின் சிரேஷ்ட ஆலோசகர் டப்ளியூ.ஜே.எஸ் கருணாரட்ன, மற்றும் பிரதமரினால் நியமிக்கப்பட்ட இருவர், அத்துடன் நிதியமைச்சின் செயலாளர்களின் பிரதிநிதியொருவர் இக்குழுவின் ஏனைய உறுப்பினர்கள் ஆவர். இந்நிகழ்வில் கருத்து தெரிவித்த ஜனாதிபதி மைத்ரிபால சிறிசேன ஒவ்வொரு அமைச்சின் செயலாளரும் மூன்று மாதங்களுக்கு ஒருமுறை தமது அமைச்சின் கீழ் இயங்கும் திணைக்களங்கள் மற்றும் கூட்டுதாபனங்களின் ஊழியர்களை சந்தித்து அவற்றின் செயற்பாடுகள் மற்றும் பிரச்சினைகள் தொடர்பில் கலந்துரையாட வேண்டுமென தெரிவித்தார்."}