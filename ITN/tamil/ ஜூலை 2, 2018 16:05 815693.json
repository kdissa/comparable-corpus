{"Header": "மட்டு. பாடசாலையொன்றில் சொத்துக்கள் சேதமாக்கப்படுவதாக தெரிவித்து மக்கள் ஆர்ப்பாட்டம்.", "Time": " ஜூலை 2, 2018 16:05 ", "Content": "மட்டக்களப்பு கல்வி வலயத்திற்குட்பட்ட திராய்மடு தமிழ் வித்தியாலயத்தின் சொத்துக்கள் இனந்தெரியாதவர்களால் சேதமாக்கப்படுவதையும் விரும்பத்தகாத செயல்களை கண்டித்தும் உரிய நடவடிக்கைகளை மேற்கொள்ளுமாறு கோரியும் பொதுமக்கள் இன்று ஆர்ப்பாட்டத்தினை மேற்கொண்டதுடன் இது தொடர்பில் மட்டக்களப்பு பொலிஸார் விசாரணைகளை மேற்கொண்டனர். மட்டக்களப்பு கல்வி வலயத்திற்குட்பட்ட திராய்மடு தமிழ் வித்தியாலயத்திற்குள் நேற்று மாலை அத்துமீறி சென்றுள்ள இனந்தெரியாத நபர்கள் மாணவர்களின் புத்தகங்கள் மற்றும் ஆசிரியர்களின் இருக்ககைகள் ஆவணங்களை எரியூட்டியுள்ளதுடன் மேசைகளில் மலம் கழித்து சென்றுள்ளனர். பின்தங்கிய பாடசாலையான இப்பாடசாலையின் ஆரம்ப பிரிவு மாணவர்களின் கற்றல் செயற்பாடுகளை சிறப்பாக அமைக்கப்பட்ட பதாதைகள் மற்றும் செயற்பாட்டு பொருட்களும் கிழித்து நாசமாக்கப்பட்டன. கடந்த ஒரு மாதத்தில் மூன்றாவது முறையாக இவ்வாறான சம்பவங்கள் நடைபெற்றுள்ளதாக பிரதேச மக்கள் தெரிவிக்கின்றனர்.மிகவும் பின்தங்கிய பகுதியாக காணப்படும் இப்பகுதியில் மாணவர்களை பல்வேறு சிரமங்களின் மத்தியில் கற்பித்தல் செயற்பாடுகளை மேற்கொண்டு வரும் நிலையில் இவ்வாறான நிலை காரணமாக பாடசாலைக்கு மாணவர்களை அனுப்புவதில் அச்சநிலையேற்பட்டுள்ளதாக பிரதேச மக்கள் கவலை தெரிவிக்கின்றனர். தமக்கு வசதியில்லாத காரணத்தினால் தமது பிள்ளைகளை நகர்ப்புற பாடசாலைகளுக்கு அனுப்ப முடியாமல் இவ்வாறான பாடசாலைகளில் அனுமதிப்பதாகவும் ஆனால் இவ்வாறான செயற்பாடுகளினால் தமது பிள்ளைகளின் எதிர்காலம் தொடர்பில் கவலையடைச்செய்துள்ளதாகவும் பெற்றோர்கள் தெரிவிக்கின்றனர். இதேநேரம் சம்பவ இடத்திற்கு வந்த மட்டக்களப்பு தலைமையக பொலிஸ் அதிகாரி திஹகவத்துற மட்டக்களப்பு மாவட்ட குற்றத்தடவியல் பிரிவு பொறுப்பதிகாரி கே.ரவிசச்ந்திரன் ஆகியோர் மோப்பநாய்கள் சகிதம் சகிதம் விசாரணைகளை மேற்கொண்டனர்.அத்துடன் தமிழ் தேசிய கூட்டமைப்பு பா.உ. வியாழேந்திரன் மற்றும் ஞா.ஸ்ரீநேசன் ஆகியோரும் வருகை தந்து பாடசாலை அதிபர் மற்றும் பெற்றோருடன் கலந்துரையாடல்களை மேற்கொண்டனர். மாணவர்களின் பாதுகாப்பினை கருத்தில் கொண்டு குறித்த பாடசாலைக்கு இரவு நேர காவலாளி ஒருவரை நியமிக்க நடவடிக்கை எடுப்பதாக பர்.உ. வியாழேந்திரன் தெரிவித்தார்."}