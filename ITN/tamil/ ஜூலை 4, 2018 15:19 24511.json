{"Header": "ரதுபஸ்வெல துப்பாக்கிச்சூடு-சட்டமா அதிபரின் ஆலோசனை கிடைக்கும் வரை வழக்கு ஒத்திவைப்பு", "Time": " ஜூலை 4, 2018 15:19 ", "Content": "குடிநீர் கோரி ஆர்ப்பாட்டத்தில் ஈடுபட்ட ரத்துபஸ்வெல மக்கள் மீது தாக்குதல் மேற்கொண்டமை தொடர்பான வழக்கு கம்பஹா மஜிஸ்திரேட் நீதிமன்றத்தில் இன்று மீண்டும் விசாரணைக்கு எடுத்துக் கொள்ளப்பட்டது. 2013 ஆம் ஆண்டு ஆகஸ்ட் முதலாம் திகதி ரத்துபஸ்வெல பகுதி மக்கள் குடிநீர் வேண்டுமென கோரி ஆர்ப்பாட்டத்தில் ஈடுபட்ட போது, அவர்கள் மீது துப்பாக்கி பிரயோகம் மேற் கொள்ளப்பட்டது. இதில் இருவர் உயிரிழந்ததுடன் ஏராளமானோர் காயமடைந்தனர். இச்சம்பவம் தொடர்பில் முன்னாள் இராணுவ பிரிகேடியர் ஒருவர் உட்பட மேலும் மூவருக்கு எதிராக கம்பஹா மஜிஸ்திரேட் நீதிமன்றத்தில் வழக்கு தாக்கல் செய்யப்பட்டிருந்தது. அவ்வழக்கு இன்று விசாரணைக்கு எடுத்துக் கொள்ளப்பட்டது. சந்தேக நபரான முன்னாள் பிரிகேடியர் தேசப்பிரிய குணவர்தன உள்ளிட்ட ஏனைய சந்தேக நபர்கள் நீதிமன்றத்திற்கு வருகை தந்திருந்தனர். இவ்வழக்கின் போது சாட்சியமளித்த குற்றப்புலனாய்வு திணைக்கள அதிகாரிகள் சந்தேக நபர்களுக்கு எதிராக தண்டனை கோவைச்சட்டத்தின் எப்பிரிவின் கீழ் வழக்கு தொடுக்க வேண்டுமென்பது தொடர்பாக சட்டமா அதிபரிடம் ஆலோசனை கேட்டுள்ளதாக தெரிவித்ததுடன் இதுவரை தமக்குரிய ஆலோசனை கிடைக்கவில்லையெனவும் சுட்டிக்காட்டினர். இதன் பிரகாரம் சட்டமா அதிபரின் ஆலோசனை கிடைக்கும் வரை வழக்கு ஒக்டேர்பர் 10 ஆம் திகதிக்கு ஒத்தி வைக்கப்பட்டது."}