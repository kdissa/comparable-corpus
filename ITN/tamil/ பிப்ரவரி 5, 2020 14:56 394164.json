{"Header": "வெளிநாட்டு நாணயத்தாள்களுடன் சந்தேக நபர்கள் இருவர் கைது", "Time": " பிப்ரவரி 5, 2020 14:56 ", "Content": "வெளிநாட்டு நாணயத்தாள்களுடன் சந்தேக நபர்கள் இருவர் கைதுசெய்யப்பட்டுள்ளனர். மன்னார் பொலிஸ் பிரிவுக்குட்பட்ட தாராபுரம் பகுதியில் இது தொடர்பான சுற்றிவளைப்பு முன்னெடுக்கப்பட்டுள்ளது. இதன்போது மோட்டார் சைக்கிளொன்றில் மறைத்துவைக்கப்பட்டிருந்த நூறு அமெரிக்க டொலர்கள் மதிப்புள்ள 706 நாணயத்தாள்கள் அடங்கிய பொதியொன்று கைப்பற்றப்பட்டுள்ளது. குறித்த பணம் தனக்கு எவ்வாறு கிடைக்கப்பெற்றது என்பது தொடர்பில் சந்தேக நபர் சரியான விளக்கங்களை தெரிவிக்க தவறியுள்ளார். இதனையடுத்து அவர் கைதுசெய்யப்பட்ட நிலையில், தகவல் அறிந்து குறித்த பகுதிக்கு வருகைத்தந்த மற்றுமொரு நபரும் கைதுசெய்யப்பட்டுள்ளார். அவர்களை மன்னார் நீதவான் நீதிமன்றில் ஆஜர்ப்படுத்த நடவடிக்கை எடுக்கப்பட்டுள்ளது. சம்பவம் தொடர்பான மேலதிக விசாரணைகள் முன்னெடுக்கப்பட்டுள்ளதாக பொலிஸ் தலைமையகம் தெரிவித்துள்ளது."}