{"Header": "தனியார்த்துறை ஊழியர்களின் ஆகக்குறைந்த சம்பளத்தை அதிகரிக்க அமைச்சரவை அனுமதி", "Time": " மே 1, 2019 14:23 ", "Content": "தனியார்த்துறை ஊழியர்களின் ஆககுறைந்த சம்பளத்தை அதிகரிப்பதற்கு அமைச்சரவை அனுமதி வழங்கியுள்ளது. தொழில் மற்றும் தொழிற்சங்க உறவுகள் அமைச்சரின் கோரிக்கைக்கமைய, ஜனாதிபதி மைதிரிபால சிறிசேன இது தொடர்பான யோசனையை முன்வைத்தார். கடந்த 2016ம் ஆண்டு ஜனவரி மாதம் முதலாம் திகதி முதல் நடைமுறைக்கு வரும் வகையில் தனியார்த்துறை ஊழியரொருவரின் குறைந்தபட்ச மாத சம்பளம் 10 ஆயிரம் ரூபாவாக அதிகரிக்கப்பட்டது. அதேபோல் குறைந்தபட்ச நாற்சம்பளமாக 400 ரூபா நிர்ணயிக்கப்பட்டது. எனினும் தற்போது காணப்படுகின்ற வாழ்க்கைச்செலவுகளுக்கு பொருந்தக்கூடிய வகையில் தனியார்த்துறை ஊழியர்களின் குறைந்தபட்ச மாத சம்பளத்தை 12 ஆயிரத்து 500 ரூபாவாக அதிகரிக்க தேசிய தொழில் ஆலோசனை சபை பரிந்துரைத்தது. அதேபோல் குறைந்தபட்ச நாற்சம்பளமாக 500 ரூபாவை குறித்த சபை பரிந்துரைத்திருந்தது. அதற்கமைவாகவே குறித்த யோசனைக்கு அமைச்சரவையின் அங்கீகாரமும் கிடைக்கப்பெற்றுள்ளது. இதேவேளை சுற்றுலா தொழிற்துறையை கட்டியெழுப்புவதற்கான ஆலோசனைகளை பெற்றுக்கொள்ள அமைக்கப்பட்ட குழுவுக்கு அமைச்சரவை அனுமதி கிடைக்கப்பெற்றுள்ளது. உயிர்த்த ஞாயிறு தீவிரவாத தாக்குதல்களின் பின்னர் நாட்டின் சுற்றுலா தொழிற்துறை வீழ்ச்சியடைவதை தடுப்பதே இதன் நோக்கமாகும். சுற்றுலா அபிவிருத்தி, வனஜீவராசிகள் மற்றும் கிறிஸ்தவ சமய விவகார அமைச்சரின் தலைமைத்துவத்தின் கீழ் 5 அமைச்சர்கள் குறித்த குழுவில் உள்ளடக்கப்பட்டுள்ளனர்."}