{"Header": "பஸ் மற்றும் ரயில் பயணிகளின் பாதுகாப்புக்கென விசேட பாதுகாப்பு வேலைத்திட்டங்கள்", "Time": " மே 1, 2019 14:07 ", "Content": "பஸ் பயணிகளின் பாதுகாப்புக்கென விசேட பாதுகாப்பு வேலைத்திட்டங்கள் தொடர்ச்சியாக முன்னெடுக்கப்படுவதாக மேல் மாகாண பயணிகள் போக்குவரத்து அதிகார சபை தெரிவிக்கிறது. நாட்டில் ஏற்பட்ட அசாதாரண சூழ்நிலையின் பின்னர், தற்போது பஸ் போக்குவரத்து வழமைக்கு திரும்பியுள்ளதாக அதிகார சபையின் தலைவர் துசித்த குலரத்ன தெரிவித்தார். சகல வீதிகளினூடாகவும் பஸ்களை சேவையில் ஈடுபடுத்துவதற்கு அறிவுறுத்தல் வழங்கப்பட்டுள்ளது. இதன்போது பஸ்களை பரிசோதித்தல் மற்றும் பஸ் தரிப்பிடத்தில் சந்தேகத்திற்கிடமான பொதிகள் மற்றும் நபர்கள் தொடர்பில் கவனம் செலுத்துதல் உள்ளிட்ட விடயங்கள் தொடர்பில் பஸ் தரிப்பிடத்திற்கு பொறுப்பான அதிகாரிகளுக்கு அறிவுறுத்தல் வழங்கப்பட்டுள்ளதாகவும் அவர் குறிப்பிட்டார். அதற்கமைய நாளை முதல் வழமைப்போன்ற காலஅட்டவணையில் பஸ் சேவைகளை முன்னெடுக்க தீர்மானித்துள்ளதாக மேல் மாகாண பயணிகள் போக்குவரத்து அதிகார சபையின் தலைவர் துசித்த குலரத்ன தெரிவித்தார். இதேவேளை ரயில் பயணிகளின் பாதுகாப்புக்கென விசேட வேலைத்திட்டங்கள் முன்னெடுக்கப்பட்டுள்ளதாக ரயில்வே பிரதி முகாமையாளர் டப்ளியூ.ஜி.டி.எல். விக்ரமதுங்க தெரிவித்தார். பகல் வேளைகளில் வழமைப்போல் ரயில் சேவைகள் இடம்பெறுகின்றன. இரவுநேர தபால் ரயில்களாக காங்கேசன்துறை, மன்னார், பதுளை ஆகிய இடங்களிலிருந்து சேவையை ஆரம்பிக்கும் ரயில்கள் செயற்படுகின்றன. ரயில் பாதுகாப்பு பிரிவினர் ரயில் நிலையங்களில் பயணிகளின் பொதிகளை சோதனையிடும் நடவடிக்கைகளை முன்னெடுத்துள்ளனர். அதேபோல் பிரதான ரயில் நிலையங்களில் ரயில்களும் பரிசோதனைக்கு உட்படுத்தப்படுவதாக ரயில்வே பிரதி முகாமையாளர் டப்ளியூ.ஜி.டி.எல். விக்ரமதுங்க குறிப்பிட்டார்"}