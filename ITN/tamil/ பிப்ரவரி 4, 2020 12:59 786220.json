{"Header": "கொரோனா வைரசின் தாக்கத்தால் உயிரிழந்தவர்களின் எண்ணிக்கை 427 ஆக உயர்வு", "Time": " பிப்ரவரி 4, 2020 12:59 ", "Content": "சீனாவில் கொரோனா வைரஸ் தொற்றினால் உயிரிழந்தவர்களின் எண்ணிக்கை 427 ஆக உயர்வடைந்துள்ளது. ஹூபேய் மாகாணத்தில் கடந்த சில மணித்தியாலங்களில் 64 உயிரிழப்புக்கள் பதிவாகியுள்ளதாக அந்நாட்டு செய்திகள் தெரிவிக்கின்றன. வைரஸ் தொற்றுக்கு உள்ளான மேலும் 2 ஆயிரத்து 345 பேர் அடையாளம் காணப்பட்டுள்ளனர். அதற்கமைய கொரோனா வைரஸ் தொற்றுக்குள்ளானவர்களின் எண்ணிக்கை 19 ஆயிரத்து 550 ஆக அதிகரித்துள்ளதாக சீன மத்திய அரசு தகவல் வெளியிட்டுள்ளது. கொரோனா வைரஸ் தொற்றானது உலகின் 20 நாடுகளில் பரவியுள்ளது. இதேவேளை ஜி 7 நாடுகளின் சுகாதார அமைச்சர்கள் கொரொனா வைரஸ் தொடர்பான விசேட கலந்துரையாடல் ஒன்றையும் முன்னெடுத்திருந்தனர். இதன்போது கொரோனா வைரசை கட்டுப்படுத்துதல், முன் எச்சரிக்கை நடவடிக்கைகள், வைரஸ் தொற்றை ஒழிப்பதற்கான மருந்துகளை கண்டுபிடித்தல் உள்ளிட்ட விடயங்களுக்கு உலக சுகாதார அமைப்பு, ஐரோப்பிய ஒன்றியம் மற்றும் சீனாவுக்கு தேவையான ஒத்துழைப்புக்களை வழங்குதல் உள்ளிட்ட விடயங்கள் தொடர்பில் இதன்போது விசேட கவனம் செலுத்தப்பட்டது."}