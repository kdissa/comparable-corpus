{"Header": "பாவனைக்கு பொருந்தாத கிறீம் வகைகளுடன் பாகிஸ்தான் நாட்டவர்கள் மூவர் கைது", "Time": " ஏப்ரல் 2, 2019 16:29 ", "Content": "பாவனைக்கு பொருந்தாத உடலுக்கு பூசும் கிறீம் வகைகள் மற்றும் நகபூச்சு தொகையுடன் பாகிஸ்தான் நாட்டவர்கள் மூவர் கைதுசெய்யப்பட்டுள்ளனர். அவர்களிடமிருந்து உடலை வெண்மையாக்குவதற்காக பயன்படுத்தப்படுவதாக கூறும் 7 ஆயிரத்து 750 சவர்க்கார கட்டிகள், 15 லீற்றர் கிறீம்கள் உள்ளடங்கிய 3 ஆயிரம் பொதிகள் மற்றும் 3 ஆயிரம் நகப்பூச்சுக்கள் என்பன  கைப்பற்றப்பட்டதாக பாவனையாளர் அலுவல்கள் அதிகார சபை தெரிவித்துள்ளது. சந்தேகநபர்கள் உடலுக்கு பூசும் கிறம் வகைகளை சிறிய பொதிகளில் நிரப்பி போலியான லேபல்களை ஒட்டி அதனை எடுத்துவந்துள்ளதாக விசாரணைகளிலிருந்து தெரியவந்துள்ளது. புதுவருட காலப்பகுதியில் விற்பனை செய்யும் நோக்கில் அதனை அவர்கள் எடுத்துவந்துள்ளதாக ஆரம்பகட்ட விசாரணைகளிலிருந்து தெரியவந்துள்ளது. இந்நிலையில் கைதுசெய்யப்பட்ட சந்தேகநபர்களை நாளையதினம் கொழும்பு கோட்டை நீதவான் நீதிமன்றில் ஆஜர்ப்படுத்தவுள்ளதாக பாவனையாளர் அலுவல்கள் அதிகார சபையினர் தெரிவித்துள்ளனர்."}