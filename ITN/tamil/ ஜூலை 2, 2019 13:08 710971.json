{"Header": "ஹொங்கொங்கில் அமைதிவழி போராட்டம் வன்முறையாக மாற்றம் பெற்றுள்ளது", "Time": " ஜூலை 2, 2019 13:08 ", "Content": "பிரித்தானியாவிடமிருந்து ஹொங்கொங் நிறுவனம் சீனாவிடம் ஒப்படைக்கப்பட்டு 22 வருடங்கள் பூர்த்தியாகும் நிலையில் பொதுமக்கள் எதிர்ப்பு ஆர்ப்பாட்டங்களை நடத்தி வருகின்றனர். ஹொங்கொங் அரசாங்கத்தின் அண்மைக்கால செயற்பாடுகளுக்கு எதிர்ப்பு தெரிவித்து போராட்டத்தில் ஈடுபடும் மக்கள் இன்று அந்நாட்டு பாராளுமன்ற வளாகத்தை உடைத்துக்கொண்டு உள்ளே சென்றுள்ளனர். பாராளுமன்றத்திற்குள் சென்ற ஆர்ப்பாட்டக்காரர்கள் அங்குள்ள சுவர்களில் அரசாங்கத்திற்கு எதிரான வாசகங்களை எழுதி தமது எதிர்ப்பை வெளியிட்டனர். ஹொங்கொங் அரசாங்கத்திற்கு எதிராக கடந்த மாரச் மாதம் அமைதி வழியில் இடம்பெற்ற இப்போராட்டம் தற்போது வேறு வடிவம் பெற்றுள்ளது. பாராளுமன்றத்திற்குள் சென்ற ஆர்ப்பாட்டக்காரர்கள் அங்கு சொத்துக்களுக்கும் சேதமேற்படுத்தியுள்ளதாக சர்வதேச ஊடகங்கள் சுட்டிக்காட்டுகின்றன. பாதுகாப்பு பிரிவினர் கண்ணீர் புகை தாக்குதலை நடத்தியதோடு மீண்டும் பாராளுமன்ற கட்டிட தொகுதியை தம்வசப்படுத்தியுள்ளனர். ஹொங்கொங் அதிகாரிகள் முன்வைத்த புதிய சட்டமூலத்திற்கு எதிர்ப்பு தெரிவித்தே இப்போராட்டம் ஆரம்பமானது. எனினும் அதிகாரிகள் குறித்த சட்டமூலத்தை தற்காலிகமாக கைவிடுவதாக தெரிவித்துள்ள போதிலும் எதிர்ப்பு ஆர்ப்பாட்டங்கள் முடிவுக்கு வரவில்லை. இந்நிலையில் சட்டம் மற்றும் அமைதியை நிலைநாட்ட உயர்ந்தபட்ச நடவடிக்கை எடுக்கப்படுமென ஹொங்கொங் பாதுகாப்பு பிரிவினர் தெரிவித்துள்ளனர்."}