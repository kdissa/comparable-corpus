{"Header": "ஜனாதிபதி ஆனனந்தகுடி விகாரைக்கு விஜயம்", "Time": " செப்டம்பர் 3, 2018 10:33 ", "Content": "காத்மண்டு நகரிலுள்ள முதலாவது தேரவாத பௌத்த விகாரையான ஆனந்தகுடி விகாரைக்கு ஜனாதிபதி மைத்திரிபால சிறிசேன நேற்று விஜயம் செய்தார். ஜனாதிபதியை வரவேற்கும் முகமாக அங்கு நிகழ்வொன்றும் ஏற்பாடு செய்யப்பட்டிருந்தது. விகாராதிபதி நேபாளத்தின் பிக்கு சங்க சபையின் தலைவர் சங்கைக்குரிய மைத்ரி மகாதேர தேரரை ஜனாதிபதி சந்தித்து ஆசீர்வாதங்களை பெற்றுக்கொண்டார். மகா சங்கத்தினர் பிரித் பாராயணம் செய்து ஜனாதிபதிக்கு ஆசீர்வாதங்களை வழங்கினர். ஆனந்த குடி பௌத்த விகாரை நேபாளத்தில் உள்ள முதலாவது தேரவாத பௌத்த விகாரையாகும் என்பதுடன், 1931ஆம் ஆண்டு இலங்கை நேபாள தேரவாத உறவுகள் இந்த விகாரையின் ஊடாகவே ஆரம்பிக்கப்பட்டது. 2015ஆம் ஆண்டு ஏற்பட்ட நில நடுக்கத்தினால் சேதமடைந்த இந்த பௌத்த விகாரையை ஜனாதிபதி மைத்ரிபால சிறிசேனவின் பணிப்புரையின் பேரில் இலங்கை அரசாங்கத்தின் அனுசரணையின் கீழ் புனர்நிர்மாணம் செய்யும் பணிகள் 2016ஆம் ஆண்டு மே மாதம் ஆரம்பிக்கப்பட்டதுடன், எதிர்வரும் டிசம்பர் மாதம் அதன் பணிகளை நிறைவு செய்ய திட்டமிடப்பட்டுள்ளது. இலங்கை இராணுவத்தினால் இந்த நிர்மாணப் பணிகள் மேற்கொள்ளப்பட்டு வருவதுடன், இதற்காக 300 மில்லியன் இலங்கை ரூபா செலவாகும் என உத்தேசிக்கப்பட்டுள்ளது. இந்த நிர்மாணப் பணிகள் புத்தசாசன அமைச்சு, தொல்பொருள் திணைக்களம் மற்றும் நேபாளத்திலுள்ள இலங்கை தூதுவராலயம் ஆகியவற்றினால் கண்காணிக்கப்பட்டு வருகிறது. இந்த நிர்மாணப் பணிகளின் கண்காணிப்பு தொடர்பான கலந்துரையாடலிலும் ஜனாதிபதி பங்குபற்றினார்."}