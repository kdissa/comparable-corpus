{"Header": "කළුගග ජලාශයේ දියවර මංගල්‍යය හා අඹන නව නගරය හෙට ජනතා අයිතියට", "Time": " නොවැම්බර් 6, 2019 17:10 ", "Content": "මොරගහකන්ද ජලාශ  ව්‍යාපෘතියට සම්බන්ධ කළුගග ජලාශයේ දියවර මංගල්‍යය හා  අඹන නව නගරය ජනතා අයිතියට පැවරීම ජනාධිපති මෛත්‍රීපාල සිරිසේන මැතිතුමාගේ ප්‍රධානත්වයෙන් හෙට සිදු කෙරෙනවා. මාතලේ දිස්ත්‍රික්කයට අයත් දුම්බර මිටියාවතේ නකල්ස් කදු වැටියේ කලුපහන ප්‍රදේශයෙන් ආරම්භ වන කළුගග ලග්ගල පල්ලේගම ප්‍රදේශයෙන්  හරස් කර කළුගග ජලාශය නිර්මානය කර තිබෙනවා. එහි පූර්ණ ජල ධාරිතාව ඝන මීටර් දසලක්ෂ දෙසිය හතලිස් අටක්. මෙම ජලාශයේ ප්‍රධාන වේල්ලේ දිග මීටර් 618 ක් වන අතර එහි උස මීටර් 68 ක් වනවා. කළුගග පහල නිම්න ප්‍රදේශයේ නැවත පදිංචි කරනු ලැබූ පවුල් තුන් දහසක් සදහා කලුගග ජලාශයෙන් ජලය සැපයෙන අතර පැරණි හත්තොට අමුණෙන් ජලය ගෙන ගොස් සංවර්ධනය කරන ලද අක්කර දෙදහසකට වගාකිරීමට අවශ්‍ය ජලයද මෙමගින් සැපයෙනවා. අතිරික්ත ජල ප්‍රමාණය නිකුත් කරනු ලබන්නේ මොරගහකන්ද ජලාශය වෙතයි. මොරගහකන්ද කළුගග ව්‍යාපෘතියේ ඉහළ ඇලහැර ඇල මගින් මහකනදරාව දක්වා ජලය ගෙන යන අතර පැරණි අඹන්ගග / යෝධ ඇල හරහා මින්නේරිය ගිරිතලේ කවුඩුල්ල සහ කන්තලේ දක්වා ජලය රැගෙන යනුයේ කෘෂිකාර්මික සංවර්ධනය පුළුල් කරමින් ඇලහැර ඇල මගින් වයඹ ප්‍රදේශයේ  පවුල් හතලිස් දහසකට වගාකටයුතු සහ පානීය ජල අවශ්‍යතා සපුරා ගැනීම සදහා ජලය ලබාදීමේ වැඩපිලිවෙලද මේ වන විටත් ක්‍රියාවට නැංවෙමින් පවතිනවා. මේ අතර මොරගහකන්ද කළුගග සංවර්ධන ව්‍යාපෘතිය යටතේ රුපියල් මිලියන 1200 ක් වැය කරමින් අඹන නව නගරයේ ඉදිකළ නව රෝහලග සමෘද්ධි බැංකුව, ගොවිජන සේවා මධ්‍යස්ථානය, බස්නැවතුම්පල ආදී රේඛීය ආයතන ජනතා අයිතියට පත් කිරීමටද හෙට ජනාධිපතිතුමා අතින් සිදු කිරීමට නියමිතයි."}