{"Header": "රංජන්ට ඇප – විදෙස් ගමන් තහනම්", "Time": " ජනවාරි 5, 2020 18:04 ", "Content": "පාර්ලිමේන්තු මන්ත්‍රී රංජන් රාමනායක මහතාට අධිකරණය ඇප ලබා දුන්නා. නුගේගොඩ මහේස්ත්‍රාත් අධිකරණයයි නියෝගය නිකුත් කළේ. රංජන් රාමනායක මහතාගේ විදෙස් ගමන් අධිකරණය තහනම් කළා. පාර්ලිමේන්තු මන්ත්‍රී රංජන් රාමනායක මහතාගේ මාදිවෙල පිහිටි නිවස ඊයේ පස්වරුවේ පොලීසිය පරික්‍ෂාවට ලක් කළා. ඒ අධිකරණයෙන් ලබාගත් සෝදිසි වරෙන්තුවක් මතයි. බස්නාහිර, දකුණ අපරාධ කොට්ඨාසය පැය 4 ක් පුරා නිවස පරික්‍ෂා කළ අතර එහි තිබී බලපත්‍රය අලුත් නොකළ ගිනිඅවියක් ඇතුලු භාණ්ඩ කිහිපයක් සොයා ගැනුණා. ඒ අනුවයි බස්නාහිර දකුණ අපරාධ කොට්ඨාසය රංජන් රාමනායක මහතා ඊයේ රාත්‍රියේ අත්අඩංගුවට ගත්තේ. පෞද්ගලික ආරක්‍ෂාව සදහා රජයෙන් ලබා දුන් ගිනිඅවියට අදාළ බලපත්‍රය 2016 වසරෙන් පසු අලුත් නොකිරීම හා ජීව උණ්ඩ ළඟ තබා ගැනීම යන චෝදනා යටතේයි ඔහු අත්අඩංගුවට ගැනුණේ. එම කොට්ඨාසය රංජන් රාමනායක මහතාගෙන් දීර්ඝ ලෙස ප්‍රශ්න කිරීම් සිදු කළා. ප්‍රශ්න කිරීම්වලින් පසු රංජන් රාමනායක මහතා අද පස්වරු 4 ට පමණ නුගේගොඩ මහේස්ත්‍රාත් එච් යූ කේ පැල්පොල මහතා හමුවට ඉදිරිපත් කෙරුණා. එහිදී රුපියල් ලක්‍ෂ පහ බැගින් වූ ශරීර ඇප 2 ක් මත රංජන් රාමනායක මහතා මුදා හැරීමටයි අධිකරණය නියෝග කළේ. අධිකරණය ඒ මහතාගේ විදෙස් ගමන් තහනම් කිරීමේ නියෝගයක් ද නිකුත් කළා."}