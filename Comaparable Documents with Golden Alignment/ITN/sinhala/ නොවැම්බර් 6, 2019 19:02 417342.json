{"Header": "අත්හරින ලද උපවාසය හා මිලේනියම් චැලෙන්ජ් සහයෝගිතා ගිවිසුම", "Time": " නොවැම්බර් 6, 2019 19:02 ", "Content": "මිලේනියම් චැලෙන්ජ් කෝපරේෂන් ගිවිසුමට විරෝධය පළ කරමින් උපවාසයේ නිරත වූ පූජ්‍ය උඩුදුම්බර කාශ්‍යප ස්වාමීන් වහන්සේ වෙත ලිපියක් යොමු කිරීමට අග්‍රාමාත්‍ය ජ්‍යෙෂ්ඨ උපදේශක චරිත රත්වත්තේ මහතා කටයුතු කළා. ඒ සමග එම ගිවිසුමේ පිටපතක් ද උන් වහන්සේ වෙත යොමු කර තිබෙනවා. රටේ අභිවෘද්ධියට අයහපතක් වන කරුණු එම ගිවිසුමේ ඇතුළත් වන්නේ නම් ඒ පිළිබද සිදුකළ යුතු සංශෝධන සම්බන්ධයෙන් යෝජනා ඉදිරිපත් කරන ලෙසයි චරිත රත්වත්තේ මහතා පූජ්‍ය උඩුදුම්බර කාශ්‍යප ස්වාමීන් වහන්සේගෙන් ඉල්ලා සිටින්නේ. එමෙන්ම උපවාස භූමියේ ප්‍රදර්ශනය කර තිබූ දැන්වීමක සදහන්ව ඇත්තේ මිලේනියම් නගර සංවර්ධන සහයෝගීතා සැලැස්මට එරෙහිව උන් වහන්සේ උපවාසයේ යෙදෙන බවයි. එහෙත් එම ගිවිසුමේ නිවැරදි නම සහශ්‍ර අභියෝග සහයෝගීතා ගිවිසුම බවයි චරිත රත්වත්තේ මහතා මෙම ලිපියෙහි වැඩිදුරටත් සදහන් කරන්නේ."}