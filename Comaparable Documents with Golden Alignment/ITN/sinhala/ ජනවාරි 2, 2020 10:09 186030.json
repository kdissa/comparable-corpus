{"Header": "අනවශ්‍ය වියදම් එපා. ජනපති උපදෙසින් 04 වන සභාවාරය චාම් වෙයි", "Time": " ජනවාරි 2, 2020 10:09 ", "Content": "අට වෙනි පාර්ලිමේන්තුවේ සිව්වැනි සැසිවාරය හෙට උත්සවාකාරයෙන් විවෘත කිරීමට කටයුතු යොදා තිබෙනවා. ඒ ජනාධිපති ගෝඨාභය රාජපක්ෂ මැතිතුමාගේ ප්‍රධානත්වයෙන්. 08 වෙනි පාර්ලිමේන්තුවේ සිව්වැනි සභාවාරය හෙට පෙරවරු 10 ට ජනාධිපති ගෝඨාභය රාජපක්ෂ මැතිතුමාගේ ප්‍රධානත්වයෙන් ආරම්භවීමට  නියමිතයි. නව ආණ්ඩුවේ ප්‍රතිපත්ති ප්‍රකාශය ජනාධිපතිතුමා පාර්ලිමේන්තුවට ඉදිරිපත් කිරීම මෙහිදී සිදු වනවා. පාර්ලිමේන්තු සැසිවාරය උත්සවාකාරයෙන් විවෘත කිරීම වෙනුවෙන් සම්මාන වෙඩිමුර 21 ක් ඇතුළු උත්තමාචාර පිරිනැමීමට සූදානම් කර තිබුණු අතර එම කටයුතු ජනාධිපතිතුමාගේ උපදෙස් මත අත්හිටුවා තිබෙනවා. එහෙත් උත්සවය චාම් අයුරින් හා අභිමානවත්ව පැවැත්වීමටයි කටයුතු යොදා ඇත්තේ. හිටපු ජනාධිපතිවරුන්, හිටපු අග්‍රාමාත්‍යවරුන්,රාජතාන්ත්‍රිකයින් ඇතුළු 600 කට අධික ආරාධිත අමුත්තන් පිරිසක් මේ සඳහා සහභාගී වන බව පාර්ලිමේන්තුවේ වේත්‍රධාරි නරේන්ද්‍ර ප්‍රනාන්දු මහතා පවසනවා. මේ අතර ආණ්ඩු පක්ෂයේ මන්ත්‍රී කණ්ඩායම් රැස්මක් අද පෙරවරුවේ ජනාධිපති කාර්යාලයේදී පැවැත්වුණා. ජනාධිපති ගෝඨාභය රාජපක්ෂ මැතිතුමාගේ හා අග්‍රාමාත්‍ය මහින්ද රාජපක්ෂ මහතාගේ ප්‍රධානත්වයෙන් පැවති මෙම රැස්වීමේදී හෙට පැවැත්වෙන පාර්ලිමේන්තු සැසිවාරයේදී අනුගමනය කරන ක්‍රියාමාර්ග පිලිබඳව අවධානය යොමු කෙරුණා. එක්සත් ජාතික පක්ෂ පාර්ලිමේන්තු මන්ත්‍රී කණ්ඩායමේ රැස්වීමක්ද අද පැවැත්වුණා. ඒ පාර්ලිමේන්තු සංකීර්ණයේදී. පක්ෂ නායක රනිල් වික්‍රමසිංහ මහතාගේ ප්‍රධානත්වයෙන්. හෙට ආරම්භ වන පාර්ලිමේන්තු සැසිවාරයේදී ගත යුතු ක්‍රියාමාර්ග පිලිබඳ මෙහිදී අවධානය යොමු කළ  බවයි ඊට සහභාගී වූ මන්ත්‍රීවරුන් සඳහන් කළේ. මේ අතර පාර්ලිමේන්තුවේ සභානායකවරයා ලෙස අමාත්‍ය දිනේෂ් ගුණවර්ධන මහතා පත්කර ඇති බව වාර්තා වනවාත ආණ්ඩු පක්ෂයේ ප්‍රධාන සංවිධායකවරයා වන්නේ අමාත්‍ය ජොන්ස්ටන් ප්‍රනාන්දු මහතායි. ප්‍රධාන සංවිධායක ධුරයට පාර්ලිමේන්තු මන්ත්‍රී ගයන්ත කරුණාතිලක මහත් නම් කර තිබෙනවා."}