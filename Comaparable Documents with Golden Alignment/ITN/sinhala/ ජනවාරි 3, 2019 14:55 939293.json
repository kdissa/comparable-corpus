{"Header": "නවසීලන්තයට ලකුණු 45ක ජයක්", "Time": " ජනවාරි 3, 2019 14:55 ", "Content": "සංචාරක ශ්‍රී ලංකා කණ්ඩායම සමග පැවති පළමු එක්දින ක්‍රිකට් තරගයෙන් ලකුණු 45 ක ජයක් වාර්තා කිරීමට නවසීලන්ත කණ්ඩායම සමත්වුණා. නවසීලන්තයේ බේ ඕවල් ක්‍රිකට් ක්‍රීඩා පිටියේ පැවැත්වුණ තරගයේ කාසියේ වාසිය දිනා පළමුව පන්දුවට පහරදීමට නවසීලන්ත කණ්ඩායම තීරණය කළා. කලකට පසු එක්දින නායකත්වය දරන ලසිත් මාලිංගගේ කණ්ඩායමට අසේල ගුණරත්න හා සීක්කුගේ ප්‍රසන්න ඇතුළත්ව සිටිනවා. තරගයේ මුලසිටම නවසීලන්ත පිතිකරුවන් වේගවත් ලකුණු ලබාගැනීමක නිතර වුණා. ආරම්භක පිතිකරු මාටින් ගප්ටිල් ලකුණු 138 ක් ඉනිමට එක්කළා. රෝස් ටේලර් ලකුණු 54 ක් ලබා ගත්තා. තිසර පෙරේරා යොමුකළ 49 වන පන්දුවාරයේදී 6 පහර 05 ක් සමගින් ජෙමී නීෂම් ලකුණු 34 ක් එම පන්දුවාරයේදී ලබා ගත්තා. මේ අනුව පන්දු 13 කදී 6 පහර 06 ක් සමගින් ලකුණු 47 ක් රැස්කිරීමට  නීෂම් සමත් වුණා. පන්දුවාර 50 අවසානයේ කඩුළු 07 ක්දැවී ලකුණු 371 ක් ලබාගැනීමට නවසීලන්ත කණ්ඩායම සමත් වුණා. පන්දුයැවීමේදී ලසිත් මාලිංග , නුවන් ප්‍රදීප් හා තිසර පෙරේරා කඩුළු 02 බැගින් දවාගත්තා. පිළිතුරු ඉනිම ක්‍රීඩා කළ  ශ්‍රී ලංකා කණ්ඩායමට හොද ආරම්භ පිතිකරු සබදතාවක් ගොඩ නගමින් නිරොෂන් දික්වැල්ල හා ධනුෂ්ක ගුණතිලක ලකුණු 119 ක සබදතාවක් ගොඩ නැගීමට සමත්වුණා. දික්වැල්ල ලකුණු 76 ක් ලබා ගත්තා. කුසල් ජනිත් පෙරේරා වේගවත් ඉනිමක් ක්‍රීඩා කරමින් ලකුණු 102 ක් ඉනිමට එක් කළා. කෙසේ වෙතත් ශ්‍රී ලංකා කණ්ඩායමට පන්දුවාර 49 ක් අවසානයේ සියළුදෙනා දැවී ලබා ගත හැකිවුනේ ලකුණු 326 ක් පමණයි."}