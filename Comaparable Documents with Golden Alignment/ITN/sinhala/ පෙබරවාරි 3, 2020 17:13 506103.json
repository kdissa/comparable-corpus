{"Header": "ICCය ශ්‍රී ලංකා රජය සමඟ සාකච්ඡා කිරීමට සූදානම්", "Time": " පෙබරවාරි 3, 2020 17:13 ", "Content": "ඉදිරි වසර අට තුළ සංවිධානය කරන ලෝක කුසලාන සහ සෙසු ක්‍රිකට් තරගාවලිවල සත්කාරත්වය ලබාදීම සම්බන්ධයෙන් ජාත්‍යන්තර ක්‍රිකට් කවුන්සිලය ශ්‍රී ලංකා රජය සමඟ සාකච්ඡා කිරීමට සූදානම්ව සිටිනවා. ශ්‍රී ලංකා ක්‍රිකට් ආයතනයේ සභාපති ශම්මි සිල්වා මහතා ITN ප්‍රවෘත්ති අංශය වෙත මේ බව ප්‍රකාශ කළා. ජාත්‍යන්තර ක්‍රිකට් කවුන්සිලය 2024 වසරේ සිට 2031 වසර දක්වා වන වසර අට තුළ සංවිධාන කරන තරගාවලිවල සත්කාරත්වය සඳහා මේ වන විට ටෙන්ඩර් කැඳවා ඇති අතර  ඒ සඳහා ශ්‍රී ලංකාවට ද අවස්ථාව හිමිව තිබෙනවා.  .මෙම වසර අට තුළ පිරිමි, කාන්තා සහ වයස අවුරුදු 19 න් පහළ තරගාවලි අට බැගින් තරගාවලි 24 ක් පැවැත්වීමට නියමිතයි. මෙම තරගාවලිවලට එක්දින සහ විස්සයි 20 කාන්තා සහ පිරිමි ලෝක කුසලාන තරගාවලි ද ඇතුළත්.   ශ්‍රී ලංකාවට සත්කාරත්වය ලැබුණ හොත් රජයෙන් ඒ සඳහා ලැබෙන බදු සහන ආදී පහසුකම් පිළිබඳව සාකච්ඡා කිරීමට ජාත්‍යන්තර ක්‍රිකට් කවුන්සිලය සූදානමින් සිටින බවයි ඒ මහතා වැඩිදුරටත් සඳහන් කළේ."}