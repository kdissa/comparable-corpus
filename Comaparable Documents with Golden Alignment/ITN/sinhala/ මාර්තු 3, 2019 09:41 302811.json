{"Header": "ශ‍්‍රි ලංකාව සහ දකුණු අප‍්‍රිකාව අතර පළමු එක්දින තරගය අද", "Time": " මාර්තු 3, 2019 09:41 ", "Content": "ටෙස්ට් ක්‍රිකට් තරගාවලිය ජයග්‍රහණයත් සමග යහපත් මානසිකත්වයෙන් පසුවන ශ්‍රී ලංකා ක්‍රිකට්  කණ්ඩායම දකුණු අප්‍රිකාව සමග ආරම්භ වන එක්දින ක්‍රිකට් තරගාවලියට සාර්ථකව මුහුණදිමට සුදානමින් පසුවනවා. තරගය ශ්‍රී ලංකා වේලාවෙන්  අද පස්වරු 1.30ට ජොහැන්ස්බර්ග්හිදී ආරම්භ වනවා. දෙරට අතර පැවති එක්දින තරග 71 කදී  දකුණු අප්‍රිකා කණ්ඩායම තරග 38ක් සහ ශ්‍රී ලංකාව තරග 31 ක් ජය ලබා තිබෙනවා. ශ්‍රී ලංකාව සහ දකුණු අප්‍රිකාව අතර මෙතෙක් එක්දින තරගාවලි නවයකින් ශ්‍රී ලංකාව තරගාවලි 02ක් පමණක් ජයග්‍රහණය කර ඇති අතර එක් තරගාවලියක් විසදුමකින් තොරව නිමා වී තිබෙනවා. 2013 වසරෙන් පසුව ශ්‍රී ලංකාව වසර 05ක් තුළ දකුනු අප්‍රිකාවට එරෙහිව කිසිදු එක්දින තරගාවලියක් ජයග්‍රහණය කිරිමට සමත්ව නැහැ. කණ්ඩායම් දෙක අතර පැවති  පුහුණු එක්දින ක්‍රිකට් තරගයෙන් කඩුලු 04ක් දැවී ලකුණු 307ක් ලබා ගනිමින් පහසු ජයක් වාර්තා කිරිමට සංචාරක ශ්‍රී ලංකා කණ්ඩායම සමත් වුනා. එම තරගයේදී දක්වන ලද දක්ෂතා හේතුවෙන් ඕෂධ ප්‍රනාන්දු සහ ප්‍රියමාල් පෙරේරා යන ක්‍රිඩකයින් දෙදෙනාට  අද තරගයේදී ක්‍රීඩා කිරිමට අවස්ථාව උදාවනු ඇති බව ක්‍රීකට් ආරංචි මාර්ග සදහන් කරනවා. ශ්‍රී ලංකා කණ්ඩායමට නායකත්වය ලබා දෙන්නේ ලසිත් මාලිංගයි. අනෙකුත් ක්‍රීඩකයින් ලෙස උපුල් තරංග, නිරෝෂන් දික්වැල්ල, කුසල් පෙරේරා, කුසල් මෙන්ඩිස් , ධනංජයද සිල්වා , අකිල ධනංජය , විශ්ව ප්‍රනාන්දු , ඇන්ජලෝ පෙරේරා , තිසර පෙරේරා, කසුන් රාජිත,ලක්ෂාන් සදකැන්,ඉසුරු උදාන ශ්‍රී නම් කර තිබෙනවා. මේ අතර දකුණු අප්‍රිකා කන්ඩායමේ  හෂිම් අම්ලා අද තරගයට ක්‍රීඩා නොකරන අතර ඒ වෙනුවට වේගපන්දු යවන ක්‍රීඩක ලුන්ගි එන්ගිඩි කන්ඩායමට කැදවා තිබෙනවා. ජොහැනස්බර්ග් ක්‍රිඩාංගනයේ තණතීරුව වේගපන්දු යවන්නන්ට වැඩි සහයක් ලැබෙන බවයි ක්‍රීඩා විචාරකයින් පවසන්නේ. ශ්‍රී ලංකාව මේ වන විට ජාත්‍යන්තර එක්දින ක්‍රීකට් ශ්‍රේණිගත කිරිම් වල ප්‍රසාද ලකුණු 78ක් ලබා අටවෙනි ස්ථානයේ පසුවන අතර දකුනු අප්‍රිකා කණ්ඩායම ලකුණු 111ක් ලබා හතරවෙනි ස්ථානයේ පසුවනවා. ශ්‍රී ලංකා කණ්ඩායම  මෙම තරගාවලියේ තරග දෙකක් ජයගතහොත් ප්‍රසාද ලකුණු සංඛ්‍යාව  80 දක්වා ඉහළ යනු ඇති. දකුණු අප්‍රිකාව එක්දින ක්‍රිකට් තරග පහම ජයගතහොත් ඔවුන් තුන්වන ස්ථානයට පත් වනවා."}