{"Header": "සහෝදරත්වය රජකරවන මාතෘ භූමියක් නිර්මාණය කරන බව සජිත් කියයි", "Time": " නොවැම්බර් 1, 2019 12:29 ", "Content": "බෞද්ධ ධර්මය අනුගමනය කරමින් ත්‍රස්තවාදය,  මත්ද්‍රව්‍ය,  ජාතිවාදය සහ ආගම්වාදය සහමුලින්ම ඉවත්කර සහෝදරත්වය රජකරවන මාතෘ භූමියක් නිර්මාණය කරන බව ජනාධිපති අපේක්ෂක සජිත් ප්‍රේමදාස මහතා පවසනවා. බේරුවල ප්‍රදේශයේ පැවති ජන හමුවකට එක්වෙමිනුයි ඒ මහතා මේ බව ප්‍රකාශ කළේ. අග්‍රාමාත්‍ය රනිල් වික්‍රමසිංහ මහතා ද මෙම ජන හමුවට එක්වුණා. සජිත් ප්‍රේමදාස මහතා මෙම ජනහමුවට සහභාගිවීමට ප්‍රථම අලුත්ගම කන්දේ විහාරස්ථානයේ විහාරාධිපති පූජ්‍ය කොක්කාවිට විපුලසාර නායක ස්වාමීන් වහන්සේ බැහැදැක ආශිර්වාද ලබාගත්තා. අමාත්‍ය රාජිත සේනාරත්න සහ බේරුවල එක්සත් ජාතික පක්ෂ ප්‍රධාන සංවිධායක ඉෆ්තිකාර් ජෙමිල් මහතා මෙම ජන හමුව සංවිධාන කළා. බේරුවල ශ්‍රී ලංකා නිදහස් පක්ෂ ප්‍රධාන සංවිධායක හිටපු පළාත් සභා මන්ත්‍රී එම් එම් එම් අම්ජාඩ්,  ශ්‍රී ලංකා පොදුජන පෙරමුණ නියෝජනය කළ රංජිත් තිලකසිරි,  මව්බිම ජනතා පක්ෂයේ කළුතර දිස්ත්‍රික් නායක පාලිත හේමසිරි යන මහත්වරුන් ඇතුළු ශ්‍රී ලංකා නිදහස් පක්ෂයේ ප්‍රාදේශීය සභා සහ නගර සභා මන්ත්‍රීවරුන් විශාල පිරිසක් සජිත් ප්‍රේමදාස මහතාට සහාය දැක්වීමට එක්වුණා. දේශපාලන ක්ෂේත්‍රයේ කාන්තා නියෝජනය වර්ධනය කිරීමට ඉදිරියේ දී නව පියවරක් ගන්නා බව මෙම අවස්ථාවට එක්වූ අග්‍රාමාත්‍ය රනිල් වික්‍රමසිංහ මහතා ප්‍රකාශ කළා."}