{"Header": "මාවනැල්ල බුදුපිළිම කැඩීමේ සිද්ධියේ පරීක්ෂණ කරන CID නිලධාරියාට මරණ තර්ජන", "Time": " පෙබරවාරි 1, 2020 19:32 ", "Content": "මාවනැල්ල බුදුපිළිම කැඩීමේ සිද්ධියට අදාළ පරීක්ෂණ සදහා සෘජුවම සම්බන්ධ වී සිටින අපරාධ පරික්ෂණ දෙපාර්තමේන්තුවේ නිලධාරියෙකු පාස්කු ප්‍රහාරය පිළිබද විමර්ශනය කෙරෙන ජනාධිපති කොමිසම හමුවේ අද සාක්ෂි ලබා දුන්නා. සාක්ෂි විමසීම ආරම්භයේදීම තමාට විශේෂ ප්‍රකාශයක් සිදුකිරීමට අවශ්‍ය බව අපරාධ පරික්ෂණ දෙපාර්තමේන්තුවේ නිලධාරියා කොමිසමට දන්වා සිටියා. කොමිසම ඒ සදහා අවස්ථාව ලබා දුන් අතර එහිදී ඔහු සදහන් කළේ මාවනැල්ල බුදුපිළිම කැඩීමේ සිද්ධිය සම්බන්ධයෙන් තමන් සෘජුවම පරික්ෂණවට සම්බන්ධ වී සිටීම නිසා මේ වන විට තමන්ට මරණ තර්ජන ද එල්ල වී ඇති බවයි. එබැවින් තමන් පිළිබද කිසිදු තොරතුරක් හෝ තමා ලබා දෙන ප්‍රකාශයේ කිසිදු කරුණක් මාධ්‍ය ඔස්සේ ප්‍රචාරය වීම වළක්වාලන ලෙස ඔහු කොමිසමේ සභාපතිවරයාගෙන් ඉල්ලා සිටියා. ඊට ප්‍රතිචාර දක්වමින් මාධ්‍ය එම ස්ථානයෙන් ඉවත් කිරිමට කොමිසන් සභාව  පියවර ගත්තා. අනතුරුව කොමිසම හමුවේ සාක්ෂි ලබාදුන්නේ මාවනැල්ල බුදුපිළිම කැඩීමේ සිද්ධිය සම්බන්ධයෙන් පරික්ෂණ පවත්වන මාවනැල්ල පොලිස් ස්ථානාධිපතිවරයායි. මෙහිදී රජයේ අධිනීතීඥවරිය ඔහුගෙන් ප්‍රශ්න කර සිටියේ සිද්ධියට සම්බන්ධ ඊබ්‍රාහිම් මව්ලවිවරයා අත්අඩංගුවට ගැනීමෙන් පසු ඔහුගේ නිවස පරික්ෂා කිරිමේදී හමුවූ භාන්ඩ මොනවාද යන්නයි. ඊට පිළිතුරු ලබාදුන් ස්ථානාධිපතිවරයා කියා සිටියේ සංයුක්ත තැටි 390ක්, වායු රයිෆලයක්, අරාබි භාෂාවෙන් ලියවුණු ලේඛණ රාශියක් එම නිවසේ තිබී පොලිස් භාරයට ගත් බවයි. එමෙන්ම අදාළ පුද්ගලයාගේ නිවස පිටුපස සාදා තිබූ උඩුමහලක ඡායාරූපකරණය සහ පටිගත කිරීමේ පහසුකම් සහිතව කාමරයක් නිර්මාණය කර තිබූ බවද ස්ථානාධිපතිවරයා ප්‍රකාශ කළා. අදාළ ස්ථානයේදී යම් යම් දේශනා පිළිබද වීඩියෝ පටිගත කිරීම් සිදුවන්නට ඇති බවයි ඔහු කොමිසම හමුවේ සදහන් කළේ. මෙහිදී රජයේ අධිනීතීඥවරිය ස්ථානාධිපතිවරයාගෙන් විමසා සිටියේ වනාථවිල්ලුව ප්‍ර දේශයේ තවත් සොයාගැනීම් සිදුකළා ද යන්නයි. අදාළ සොයාගැනීම් අපරාධ පරික්ෂණ දෙපාර්තමේන්තුව මගින් සොයාගත් බවට තමා මාධ්‍ය ඔස්සේ දුටු බවත් ඒ සදහා මාවනැල්ල පොලිස් ස්ථානයේ කිසිදු සහයෝගයක් ලබා නොගත් බවත් ස්ථානාධිපතිවරයා කියා සිටියා. අත්අඩංගුවට ගත් සංයුක්ත තැටි අධිකරණයට ලබා දුන්නේදැයි රජයේ අධිනීතීඥවරිය විමසා සිටියා.   සංයුක්ත තැටිවල අඩංගු තොරතුරු පිළිබදව දැන ගැනීම සදහා ඒවා රාජ්‍ය භාෂා දෙපාර්තමේන්තුවට යොමු කළ බවත් එය අධිකරණය හරහා සිදුවුණා ද යන්න තමා නොදන්නා බවත් ඔහු මෙහිදී ප්‍රකාශ කලා. එමෙන්ම අදාළ ස්ථානයේ තිබී වීඩියෝ කැමරාවක් ද සොයා ගත් බව ඔහු කොමිසම හමුවේ සාක්ෂි දෙමින් කියා සිටියා. අන්තවාදී තරුණ කොටස් මේ අයුරින් බුද්ධ ප්‍රතිමා විනාශ කරන තෙක් ඔබගේ නිලධාරීන් කුමක් කළේදැයි කොමිසන් සභාව මෙහිදි ස්ථානාධිපතිවරයාගෙන් විමසා සිටියා. ඊට පිළිතුරු ලබාදුන් ස්ථානාධිපතිවරයා කියාසිටියේ තම නිලධාරින්ට බුද්ධි තොරතුරු ලබා ගැනීම පිළිබද පුහුණුවක් හා අවබෝධයක් නොමැති බවත් එවන් වූ ත්‍රස්තවාදී කටයුත්තක් පිළිබදව තොරතුරක් තම නිලධාරීන්ට නොලැබුණු බවත්ය. මේ අතර අවස්ථා රැසක දී ස්ථානාධිපතිවරයා නඩුවේ බී වාර්තාවන් කිහිපක දින සටහන් නොකිරීම සම්බන්ධයෙන් කොමිසමේ විනිසුරු මණ්ඩලයේ දෝෂ දර්ශනයට ද ලක්වුණා. කොමිසම යළිත් ලබන 6 වනදා කැදවීමට නියමිතයි."}