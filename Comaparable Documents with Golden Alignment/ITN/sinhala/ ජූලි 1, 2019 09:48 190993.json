{"Header": "ඉන්දියාව පරදා එංගලන්තය ලකුණු 31කින් ජයගනී", "Time": " ජූලි 1, 2019 09:48 ", "Content": "ලෝක කුසලාන ක‍්‍රිකට් තරගාවලියේ ඉන්දියාව සමඟ තරගය ලකුණු 31කින් ජය ගැනීමට එංගලන්තය සමත්වුණා. තරගය පැවැත්වුණේ බර්මින්හැම්හිදියි. කාසියේ වාසිය හිමිකර ගත් එංගලන්ත කණ්ඩායම පළමුව පන්දුවට පහරදීමට තීරණය කළා. ඒ අනූව පිටියට පිවිසි එංගලන්ත ක‍්‍රීඩකයින් පන්දුවාර 50 අවසානයේදී කඩුළු 07කට රැස්කළ ලකුණු සංඛ්‍යාව 337ක්. ජොනි බෙයාස්ටෝ ලකුණු 111යි. බෙන් ස්ටෝක්ස් ලකුණු 79ක් ලබාගත්තා. ජේසන් රෝයි ලබාගත් ලකුණු සංඛ්‍යාව 66ක්. පන්දු යැවීමේදී මොහොමඩ් ෂාමි කඩුළු 05ක් බිඳ හෙළුවා. පිළිතුරු ඉණිම වෙනුවෙන් පිටියට පිවිසි ඉන්දී ක‍්‍රීඩකයින්ට පන්දුවාර 50 අවසානයේ කඩුළු 05කට රැස්කර ගත හැකි වූයේ ලකුණු 306ක් පමණයි. රෝහිත් ෂර්මා ලකුණු 102ක් ලබා ගත්තා. විරාත් කෝලි ලකුණු 66යි. හර්දික් පාන්ඩයා ලකුණු 45ක් ලබාගත්තා. එම තරගයත් සමඟ ලෝක කුසලාන ක‍්‍රිකට් තරගාවලියේ ලකුණු සටහනෙහි එංගලන්තය 04 වන ස්ථානයට පත්වුණා. ඒ තරග 08කට ක‍්‍රීඩා කර ප‍්‍රසාද ලකුණු 10ක් ද සමඟින්. තවදුරටත් පෙරමුණේ රැදි සිටින්නේ තරග 08කට ක‍්‍රීඩා කර ප‍්‍රසාද ලකුණු 14ක් ලබාසිටින ඔස්ටේ‍්‍රලියා කණ්ඩායමයි. ඉන්දියාව සහ නවසීලන්තය පිළිවෙලින් දෙවන සහ තුන් වන ස්ථානවල රැදි සිටිනවා. මේ අතර ලෝක කුසලාන ක‍්‍රකට් තරගාවලියේ 39 වන තරගය පස්වරුවේ පැවැත්වෙනවා. ඒ ශ‍්‍රී ලංකාව සහ බටහිර ඉන්දීය කොදෙව් කණ්ඩායම අතරයි."}