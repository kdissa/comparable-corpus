{"Header": "නවාස් ෂරීෆ්, දියණිය හා බෑනා මහ උළු ගෙදරට", "Time": " ජූලි 6, 2018 17:31 ", "Content": "පාකිස්ථාන හිටපු අග්‍රාමාත්‍ය නවාස් ෂරීෆ්ට වසර 10ක  සිරදඩුවමක් නියම කෙරුණා.  මේ අතර ඔහුගේ දියණිය වන  මර්යාම් නවාස්ට  වසර 07 ක සිරදඩුවම් නියම කෙරුණු අතර ඇයගේ සැමියාටද වසරක සිරදඩුවම් නියම කිරීමට එරට අධිකරණය තීන්දු කළා. එසේම නවාස් ෂරීෆ්ට  පවුම් මිලියන 08 ක දඩයක් හා දියණියට මිලියන 02  ක දඩයක්ද නියම කර තිබෙනවා. බ්‍රිතාන්‍යයේ අධි සුඛෝපභෝගී මහල් නිවාස හතරක් නවාස් ෂරීෆ් ඇතුළු පිරිසට අයිතිවීම  නීති විරෝධී බව දක්වමින් ඔවුන්ට එරෙහිව චෝදනා එල්ල වී තිබෙනවා. එම දේපල රාජසන්තක කිරීමටද අධිකරණය අද(06) නියෝග කළා. එල්ල වී ඇති දූෂණ චෝදනා සම්බන්ධ තීන්දුව සතියක් ප්‍රමාද කරන ලෙස ද ඔවුන් අධිකරණයෙන් ඉල්ලා සිටියා. එම ඇපෑල ප්‍රතික්ෂේප කිරීමටයි පාකිස්තාන අධිකරණය තීන්දු කළේ. සිව් වරක් පමණ තීන්දුව ප්‍රකාශයට පත් කිරීම ප්‍රමාද කිරීමෙන් අනතුරුවයි පාකිස්තාන අධිකරණය මෙම තීන්දුව ලබා දුන්නේ. දැනට බ්‍රිතාන්‍යයේ රැඳී සිටින නවාස් ෂරීෆ් පාකිස්තානයට  නොපැමිණිය ද උසාවි භූමියට ඉහළ ආරක්‍ෂාවක් සැලසීමට කටයුතු කර තිබුණා. නවාස් ෂරීෆ්ගේ දියණිය වන මර්යාම් ෂරීෆ් හා ඇයගේ සැමියා ලබන 25 වනදා පැවැත්වෙන පාකිස්තාන මහ මැතිවරණයට ද අපේක්‍ෂකයින් ලෙස ඉදිරිපත්ව සිටිනවා. මෙම අධිකරණ තීන්දුව අනුව ඔවුන්ට ඉදිරි මැතිවරණයටද ඉදිරිපත් වීමට අවස්ථාව හිමි නොවනු ඇති."}