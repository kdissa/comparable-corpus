{"Header": "මහනුවර ඇසළ පෙරහැර මංගල්‍යයේ පළමු  කුඹල් පෙරහැර රාත‍්‍රියේ", "Time": " අගෝස්තු 5, 2019 10:01 ", "Content": "මහනුවර ඇසළ පෙරහැර මංගල්‍යයේ ප‍්‍රථම කුඹල් පෙරහැර රාත‍්‍රියේ වීදි සංචාරය කරනවා. ශ‍්‍රි දළදා මාළිගාව අසළින් රාත‍්‍රි 7.02ට යෙදෙන සුබ මොහොතින් ගමන් අරඹන පෙරහැර දළදා වීදිය, ඩී එස් සේනානායක වීදිය ඔස්සේ පන්සල පාරේ ඉහළට පැමිණ දේව වීදිය, කොළඹ වීදිය, යටි නුවර වීදිය, රජ වීදිය ඔස්සේ ගමන් ගෙන ඉළටවිත් ගෙවදීමට නියමිතයි. පෙරහැර වෙනුවෙන් විශේෂ ආරක්ෂක වැඩපිළිවෙලක් ක‍්‍රියාත්මක බවයි නිලංග දෑල බණ්ඩාර මහතා ප‍්‍රකාශ කළේ. සතර මහා දේවාලයන්හි සුබ මොහොතින් කප් සිටුවීමෙන් මහනුවර ඇසළ පෙරහැර මංගල්‍යය පසුගිය දෙවනදා ආරම්භ වුණා. ඊයේ දක්වා දේවාල අභ්‍යන්තර පෙරහැර පැවති බවයි අප වාර්තාකරු සඳහන් කළේ. ඇසළ පෙරහැර නැරඹීමට පැමිණෙන සැදැහැවතුන් වෙනුවෙන් විශේෂ ප‍්‍රවාහන සේවා ද ක‍්‍රියාත්මක වනවා. බස් රථ 900ක් පමණ ලබන 15 වනදා දක්වා ධාවනයට යොදවා ඇති බවයි ලංකා ගමනාගමන මණ්ඩලය ප‍්‍රකාශ කළේ. විශේෂ දුම්රිය සේවා ද ක‍්‍රියාත්මක බවද දුම්රිය දෙපාර්තමේන්තුව සඳහන් කළා."}