{"Header": "මරණීය දණ්ඩනය තීරණය කළේ මතු පරපුර වෙනුවෙන්", "Time": " අගෝස්තු 1, 2019 17:17 ", "Content": "මත්ද්‍රව්‍ය ජාවාරම්කරුවන්ට මරණීය දණ්ඩනය ලබාදීමට විරුද්ධ වන්නන් සිදු කරනුයේ යහපත් රටක් ‍ගොඩනැගීමේ වැඩපිළිවෙළට එරෙහිවීම බව ජනාධිපති මෛත්‍රිපාල සිරිසේන මැතිතුමා පවසනවා. බණ්ඩාරවෙල පැවති පුන්‍යෝත්සවයකට එක්වෙමින් ජනාධිපතිතුමා මේ බව ප්‍රකාශ කළා. අමරපුර සිරිසද්ධම්ම වංශ මහා නිකායේ ඌව පළාත් ප්‍රධාන සංඝනායක පදවියෙන් පිදුම් ලද පූජ්‍ය ගල්ගොඩගම සෝභිත ස්වාමීන් වහන්සේ වෙත අක්තපත්‍ර පිළිගැන්වීම බණ්ඩාරවෙල නගර ශාලා ශ්‍රවනාගාරයේදී සිදු කෙරුණා. ඒ ජනාධිපති මෛත්‍රීපාල සිරිසේන මැතිතුමාගේ ප්‍රධානත්වයෙන්. ආදර්ශවත් පැවිදි දිවිය තුළ වසර 47 ක් සපුරා ඇති සෝභිත ස්වාමීන් වහන්සේ වියත් ලේඛකයෙකු වනවා. බෞද්ධ දර්ශනය පිළිබද කෘති කිහිපයක්ද ප්‍රකාශයට පත් කිරීමට  උන් වහන්සේ කටයුතු කර තිබෙනවා. විහාරස්ථාන හතරක අධිපතිත්වය දරමින් සුවිශේෂී ආගමික හා සාමාජීය මෙහෙවරක නිරත වන පූජ්‍ය ගල්ගොඩගම සෝභිත ස්වාමීන් වහන්සේගේ කාර්යභාරය අගයමින් මෙම නව සංඝනායක පදවිය පිරිනමනු ලැබුවා. උන් වහන්සේ වෙත විජිනිපත පිළිගැන්වීම සිදුවුණේ ජනාධිපති මෛත්‍රීපාල සිරිසේන මැතිතුමා අතින්. මහා සංඝරත්නයද මහජන නියෝජිතයින්ද සැදැහැවතුන් ඇතුළු විශාල පිරිසක්ද මෙම පුන්‍යෝත්සවයට එක්ව සිටියා. මේ අතර හපුතලේ තොටලාගල දෙමළ විදුහලේ නව දෙමහල් පන්ති කාමර ගොඩනැගිල්ල සිසු අයිතියට පත් කිරීමද සිදු වුණේ ජනාධිපතිතුමා අතින්. රුපියල් මිලියන 9 ක වියදමින් මෙම පන්ති කාමර ගොඩනැගිල්ල සියලු පහසුකම් සහිතව ඉදිකර තිබෙනවා. එය සිසු අයිතියට පත් කිරීමෙන් අනතුරුව ජනාධිපතිතුමා එහි නිරීක්ෂණ චාරිකාවකද නිරත වුණා. ජනාධිපතිතුමාගේ පැමිණිම සනිටුහන් කරමින් විද්‍යාල පරිශ්‍රයේ පැළයක්ද රෝපණය කෙරුණු අතර වතුකරයේ උපාධිධාරි ගුරු ගැටලුව පිළිබදව ද මෙහිදී ජනාධිපති මෛත්‍රීපාල සිරිසේන මැතිතුමාගේ අවධානය යොමු වුණා. අධ්‍යාපන අමාත්‍යාංශය හා පළාත් සභාව සමග සාකච්ඡා කර ඊට විසදුමක් ලබාදීමටද අවශ්‍ය මැදිහත්වීම සිදු කරන බවද ජනාධිපතිතුමා මෙහිදී අවධාරණය කළා."}