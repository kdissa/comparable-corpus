{"Header": "ශ්‍රී ලංකා හෝටල් ක්ෂේත්‍රයේ නව පෙරළියක්", "Time": " මැයි 5, 2019 15:42 ", "Content": "ශ්‍රී ලංකා හෝටල් ක්ෂේත්‍රයේ නව පෙරළියක් ඇති කරමින් ප්‍රථම පාවෙන කබානා හෝටලය මීගමුවේ ඉදි කෙරෙමින් පවතිනවා. භූවිද්‍යා සමීක්‍ෂණ හා පතල් කාර්යාංශය ජනාධිපතිතුමාගේ උපදෙස් මත භූමි පුනරුත්ථාපන වැඩසටහන යටතේයි මෙය ක්‍රියාවට නංවා තිබෙන්නේ. මෙම හෝටලය ඉදිවීමත් සමග හෝටල් කර්මාන්තය මෙන්ම සංචාරක කර්මාන්තයේ ද නව ප්‍රවණතාවක් ඇතිවනවා. මැටි කර්මාන්තය වෙනුවෙන් යොදාගත් භූමි භාගයක් මේ සදහා යොදා ගෙන ඇත්තේ භූවිද්‍යා සමීක්ෂණ හා පතල් කාර්යාංශයේ නිර්නායකයන්ට අනුකූල වන පරිදීයි. ඉදිකිරීම් සදහා රුපියල් මිලියන 500ක ආයෝජනයක් සිදු කරන්නේ දේශීය ව්‍යාපාරිකයෙකු වන කැළුම් පෙරේරා මහතායි. සියලු ඉදිකිරීම් දේශීය ඉංජිනේරුවන්ගේ සහ ගෘහ නිර්මාණ ශිල්පීන්ගේ මූලිකත්වයෙන් සිදු කෙරෙනවා. මෙම හෝටලය ඉදිවීමත් සමග සෘජු රැකියා අවස්ථා සියයක් ඇතිවන අතර විශාල පිරිසකට වක්‍ර රැකියා අවස්ථා ද උදාවනවා. ගම හා බැදුණු සංචාරක හෝටලයක් ලෙස මෙය ක්‍රියාත්මක වීම විශේෂත්වයක්. මැටි කර්මාන්තය ආශ්‍රිත නිර්මාණ සිදුවන ඇයුරු , බතික් කර්මාන්තය, කැටයම්, අත්කම් ආදී විවිධ රැකියා අවස්ථා බිහි කිරීම ද මෙම හෝටල් ව්‍යාපෘතියේ තවත් අරමුණක්. කාමර 50ක් සමන්විත මෙම හෝටලයේ ජීපීඑස් තාක්ෂණය උපයෝගී කර ගනිමින් කාමර 10ක් ජලාශය වටා ගමන් කිරීමට හැකිවන අයුරින් නිර්මාණය කෙරෙනු ඇති. එමෙන්ම පාවෙන පිහිණුම් තටාකයක්ද , ජලය යට ඉදිවන සම්බාහන මධ්‍යස්ථානයක් ද මීට ඇතුළත්. පරිසර හිතකාමී ව්‍යපෘතියක් ලෙස ඉදිවන මෙම හෝටලයේ පළමු අදියරේ කාමර 30 ලබන දෙසැම්බර් මාසයට පෙර විවෘත කරන බව එහි නිර්මාතෘ කැළුම් පෙරේරා මහතා පවසනවා."}