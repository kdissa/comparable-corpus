{"Header": "පාපන්දු කණ්ඩායමේ ළමයින් 12 දෙනා මුදාගැනීමේ මෙහෙයුම් තවදුරටත් ", "Time": " ජූලි 4, 2018 19:19 ", "Content": "තායිලන්තයේ චියැංරායිහි පිහිටි ගුහාවක් තුළ සිරවී සිටින යොවුන් පාපන්දු කණ්ඩායමේ ළමයින් දොළොස් දෙනා සහ පුහුණුකරු මුදාගැනීමේ මෙහෙයුම් තවදුරටත්  ක්‍රියාත්මකයි. පසුගිය සඳුදා රාත්‍රියේ ඔවුන් සොයා ගත් අතර මේ වන විට සියලු දෙනා යහපත් සෞඛ්‍ය තත්ත්වයෙන් පසුවන බවයි එරට වාර්තා සඳහන් කරන්නේ. ගුහාව තුළ ජලය පිරී පැවතීම හේතුවෙන් ඔවුන් පිටතට ගැනීමේ මෙහෙයුම් සදහා දැඩි බාධා එල්ල වී තිබෙනවා. මේ හේතුවෙන් ඔවුන් බේරා ගැනීමට සති කිහිපයක් ගතවනු ඇති බවද වාර්තා වනවා. ගුහාව තුළ සිරවී සිටින්නන්ට අවශ්‍ය ආහාර පාන ද සැපයීමට මෙහෙයුම් කණ්ඩායම් පියවර ගෙන තිබෙනවා. තායිලන්ත නාවික කණ්ඩායම් සාමාජිකයින් හත්දෙනෙකු ද ගුහාව තුළ පාපන්දු කණ්ඩායම රැදී සිටින ස්ථානයට ළඟාවී තිබෙනවා. එම පිරිස අතර විශේෂඥ වෛද්‍යවරයෙකු සහ උපදේශකවරයෙකු ද සිටින බවයි වාර්තා වන්නේ. මේ අතර දුරකතනය ඔස්සේ දරුවන් සමග කතාකිරීමට ඔවුන්ගේ දෙමව්පියන්ට අවස්ථාව සළසාදීමට ද හැකිව තිබෙනවා."}