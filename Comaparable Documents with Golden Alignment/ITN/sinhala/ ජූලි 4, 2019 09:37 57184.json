{"Header": "එක්සත් ජාතීන්ගේ මහ ලේකම් ලිබියාව ගැන ස්වාධීන පරික්ෂණයක් ඉල්ලයි", "Time": " ජූලි 4, 2019 09:37 ", "Content": "එක්සත් ජාතීන්ගේ ආරක්ෂක මණ්ඩලය හදිසියේ රැස්වුණා. ඒ ලිබියාවේ මතුව ඇති තත්ත්වය සම්බන්ධයෙන් සාකච්ඡා කිරිමට. එරට සංක‍්‍රමණික රැදවුම් මධ්‍යස්ථානයකට එල්ල වූ ගුවන් ප‍්‍රහාරයකින් 44 දෙනෙකු මියගොස් තවත් 130 දෙනෙකු තුවාල ලබා ඇති බවයි විදෙස් වාර්තා සඳහන් කළේ. ටි‍්‍රපෝලි අගනුවර සිදුවූ මෙම ගුවන් ප‍්‍රහාරය හෙළා දකින බව එක්සත් ජාතීන්ගේ ලිබියා විශේෂ නියෝජිත ගසන් සලාමේ පවසනවා. එය පැහැදිලිවම යුධ අපරාධයක් ලෙස සැළකිය හැකි බවයි ඔහු පෙන්වා දෙන්නේ. එක්සත් ජාතීන්ගේ මහ ලේකම් අන්තෝනියෝ ගුටරෙස් ද මෙම සිද්ධිය පීළිබඳ ස්වාධින විමර්ශනයක් සිදුකළ යුතු බව සඳහන් කරනවා. ප‍්‍රහාරය දැඩි පිළිකුලෙන් යුතුව හෙළා දකින බවයි මහ ලේකම්වරයා ප‍්‍රකාශ කළේ. මේ අතර ටි‍්‍රපෝලි අගනුවර ක‍්‍රියාත්මක එකම ගුවන් තොටුපළ වන මිටිගා ගුවන් තොටුපළට ද ප‍්‍රහාරයක් එල්ල වි තිබෙනවා. ඒ අනූව ගුවන් ගමන් කටයුතු තාවකාලිකව නතර කිරිමට ද පියවර ගෙන ඇති බවයි ගුවන් තොටුපළ වාර්තා උපුටා දක්වමින් අල් ජසීරා ප‍්‍රවෘත්ති සේවය වාර්තා කරන්නේ."}