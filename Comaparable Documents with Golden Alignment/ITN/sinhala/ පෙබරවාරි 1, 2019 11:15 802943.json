{"Header": "ව්‍යවස්ථා සංශෝධනයක් කරනවා නම්, එහි ප්‍රමුඛත්වය ශක්තිමත් පාර්ලිමේන්තුවකට හිමිවිය යුතුයි", "Time": " පෙබරවාරි 1, 2019 11:15 ", "Content": "හොඳ රටක් හැදීමට ව්‍යවස්ථාවේ වෙනසක් අවශ්‍ය වුවත් එහිදී තමා අපේක්ෂා කරන්නේ පාර්ලිමේන්තුව ශක්තිමත් කිරීමේ වෙනසක් මිස අන් අරමුණු ඉටුකර ගැනීමේ වෙනසක් නොවන බව ජනාධිපති මෛත්‍රීපාල සිරිසේන මැතිතුමා පවසනවා. හොරණ විහාරස්ථානයක පැවති පුණ්‍යෝත්සවයකට එක්වෙමින් ජනාධිපතිතුමා මේ අදහස් පළකළා. හොරණ ඓතිහාසික ඔලබොඩුව ශ්‍රී ජයවර්ධනාරාම රජමහා විහාරස්ථානයේ අභිනවයෙන් ඉදිකරන ලද උපෝසතාගාරය සඟ සතුකොට පූජාකිරීමේ පුණ්‍යෝත්සවය ඊයේ (31) පස්වරුවේ පැවැත්වුණේ ජනාධිපති මෛත්‍රීපාල සිරිසේන මැතිතුමාගේ ප්‍රධානත්වයෙන්. වසර 113 ක් පැරණි උපෝසතාගාරයේ අත්තිවාරම මත ඉදිවන තෙවැනි ගොඩනැගිල්ල ලෙස මෙම නව උපෝසතාගාරය ඉදිකර තිබෙනවා. එය ඉපැරණි බෞද්ධ සම්ප්‍රදායට අනුගතව කලුගල් කුළුණුමත ඉදිකර තිබීම විශේෂත්වයක්. ඔලබොඩුව ශ්‍රී ජයවර්ධනාරාම රජමහා විහාරාධිපති පූජ්‍ය උඩුවේ හේමාලෝක ස්වාමීන් වහන්සේගේ අනුශාසනාපරිදි විහාරාධිකාරී ඉතාලියේ මිලානෝහි ශ්‍රී ලංකාරාමාධිපති පූජ්‍ය ඔලබොඩුවේ ධම්මික ස්වාමීන් වහන්සේගේ මෙහෙයවීමෙන් මෙම කටයුතු සිදුකර ඇත්තේ ඉතාලියේ මිලානෝහි පදිංචි ඇන්තනී පෙරේරා මහතාගේ ධන පරිත්‍යාගයෙන්. විහාරස්ථානය වෙත ගිය ජනාධිපතිතුමා ආගමික වතාවත්වල නිරතවීමෙන් අනතුරුව මහා සංඝරත්නයේ ආශිර්වාද ලබාගත්තා. සමරු ඵලකය නිරාවරණයකර උපෝසතාගාරය සඟ සතුකොට පූජාකළ අතර එහි ශෛලමය බුද්ධ ප්‍රතිමා වහන්සේ වෙත ජනාධිපතිතුමා පළමුව පුෂ්පෝපහාරය පුදකළා. ජනාධිපතිතුමා රැස්ව සිටි පිරිස ඇමතුවේ ඉන් අනතුරුවයි."}