{"Header": "ඉදිරි දින දෙක තුළ හිටපු ජනපති මෛත්‍රීගෙන් අධිකරණයට ප්‍රකාශයක්", "Time": " ජනවාරි 6, 2020 19:32 ", "Content": "පාස්කු ඉරිදා ත්‍රස්ත ප්‍රහාරය වළක්වා ගැනීමට කටයුතු නොකිරීම සම්බන්ධයෙන් චෝදනා ලබා සිටින හිටපු ආරක්ෂක ලේකම් හේමසිරි ප්‍රනාන්දු සහ අනිවාර්ය නිවාඩු යවා සිටින පොලිස්පති පූජිත් ජයසුන්දර යන දෙදෙනා ලබන 22 වනදා තෙක් තවදුරටත් රක්ෂිත බන්ධනාගාර ගත කෙරුණා. මොවුන් අද දිනයේ අධිකරණයට ඉදිරිපත් කළ අවස්ථාවේයි මෙම නියෝගය ලබා දුන්නේ. පාස්කු ප්‍රහාරයට අදාළව හිටපු අමාත්‍ය රිෂාඩ් බදියුදීන්, හිටපු ආරක්‍ෂක රාජ්‍ය අමාත්‍ය රුවන් විජේවර්ධන යන අයගෙන් ප්‍රකාශ සටහන් කරගත් බව අපරාධ පරික්‍ෂණ දෙපාර්තමේන්තුව වෙනුවෙන් පෙනී සිටි නියෝජ්‍ය සොලිසිටර් ජනරාල් දිලීප පීරිස් මහතා අධිකරණය හමුවේ ප්‍රකාශ කළා. හිටපු ජනාධිපති මෛත්‍රීපාල සිරිසේන මහතා හෙට හෝ අනිද්දා දිනවලදී ප්‍රකාශ ලබා දීමට සූදානම් බවත් හිටපු අග්‍රාමාත්‍ය රනිල් වික්‍රමසිංහ මහතා ප්‍රකාශ ලබා දීමට දින ලබා දී නැති බවත් මෙහිදී ප්‍රකාශ කෙරුණා. අසාද් සාලි, එම් එල් ඒ එම් හිස්බුල්ලා යන අයගෙන් ද ප්‍රකාශ සටහන් කර ගැනීමට නියමිත බව ද දිලීප පීරිස් මහතා කියාසිටියා."}