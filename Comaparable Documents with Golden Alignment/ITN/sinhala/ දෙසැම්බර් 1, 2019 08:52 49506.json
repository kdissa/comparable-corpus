{"Header": "පළමු විදෙස් සංචාරය නිමවා ජනපති යළි දිවයිනට", "Time": " දෙසැම්බර් 1, 2019 08:52 ", "Content": "ඉන්දු ලංකා සබඳතාවල නව පරිච්ඡේදයක් සනිටුහන් කරමින් ජනාධිපති ගෝඨාභය රාජපක්‍ෂ මැතිතුමා සාර්ථක ඉන්දීය රාජ්‍ය සංචාරයක් නිමකර ඊයේ දිවයිනට පැමිණියා. සිය ප්‍රථම විදෙස් සංචාරය ලෙසයි ජනාධිපති ගෝඨාභය රාජපක්ෂ මැතිතුමා ඉන්දියාවේ රාජ්‍ය සංචාරයකට එක්වුණේ. ඒ ඉන්දීය අග්‍රාමාත්‍ය නරේන්ද්‍ර මෝදි මහතාගේ ඇරයුමක් මතයි. 10 දෙනෙකුට සීමා වූ ජනාධිපතිතුමාගේ දූත පිරිස ශ්‍රී ලන්කන් ගුවන් සේවයට අයත් යූ එල් 196 දරණ යානයෙන් කටුනායක ගුවන්තොටුපොළට ඊයේ රාත්‍රියේ පැමිණි බවයි අප වාර්තාකරුවන් සඳහන් කළේ. ජනාධිපතිතුමාගේ ඉන්දීය සංචාරය තුළදි ඉන්දීය ජනාධිපති රාම්නාත් කෝවින්ද් , අග්‍රාමාත්‍ය නරේන්ද්‍ර මෝදි යන මහත්වරුන් ඇතුලු ඉහළ පෙළේ බලධාරීන් රැසක් සමඟ ද්විපාර්ශ්වික සාකච්ඡා පැවැත්වුණා. ඉන්දීය ජනාධිපති රාම්නාත් කෝවින්ද් මැතිතුමා රාශ්ට්‍රපතිභවන් හිදී සං විධාන කළ විශේෂ රාත්‍රී භෝජන සංග්‍රහයකට ද ශ්‍රී ලංකා ජනාධිපති ගෝඨාභය රාජපක්ෂ මැතිතුමා එක්වුණා. ජනාධිපති ගෝඨාභය රාජපක්ෂ මැතිතුමා හමුදාවේ මාණ්ඩලික නිලධාරියෙකු ලෙස ඉන්දියාවේ පුහුණුව ලැබූ වස්ථාවේ එකම කඳවුරේ පුහුණුව ලැබූ තවත් මිතුරෙකු හමුවුණා. ඒ ඉන්දියාවේ රාජ්‍ය ප්‍රවාහන හා මහාමාර්ග අමාත්‍ය ආචාර්ය ජෙනරල් වී කේ සිං මහතායි. මෙම දෙදෙනා සමඟ පුහුණුව ලැබූ මේ වන විට විශ්‍රාමිකව සිටින තවත් හමුදා නිලධාරීන් 15 දෙනෙකු පමණ එක්ව සිටි මෙම හමුව බොහෝ සුහදශීලී අතීතය ස්මරණය කරන්නක් වූවා. මේ අතරින් බොහෝ දෙනෙකු ඉන්දීය සාම සාධක හමුදාවේ නිළධාරීන් ලෙස මෙරට සේවයේ නිරතව සිටි අය වීම විශේෂත්වයක්. එම හමුව අවසන් වූයේ පැරණි අතීතය මඟින් අලුත් මිතුරන් පිරිසක් නැවත එක්කළ අවස්ථාවක් සනිටුහන් කරමින්. එම මිතුදම තුළින් යළි ගොඩනැගුනේ දෙරටේ ජාතික ආරක්ෂාව තහවුරු කිරීමේ දැවැන්ත පවුරයි. මේ අතර ජනාධිපතිතුමාගේ ඉන්දීය සංචාරය සනිටුහන් කරමින් එරට පිහිටි ශ්‍රී ලංකා මහකොමසාරිස් කාර්යාල පරිශ්‍රයේදී අඹ පැලයක් රෝපණය කළා. මහකොමසාරිස් කාර්යාලයේ නිලධාරීන් සමඟ කතාබහකට එක්වූ ජනාධිපතිතුමා දෙරට අතර සහයෝගීතාව වර්ධනය වන ආකාරයෙන් රාජකාරී කිරීමේ වැදගත්කම පෙන්වා දුන්නා."}