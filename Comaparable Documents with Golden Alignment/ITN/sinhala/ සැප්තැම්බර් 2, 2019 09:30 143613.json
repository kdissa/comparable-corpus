{"Header": "නවසීලන්තයට කඩුලු 05ක තියුණු ජයක්", "Time": " සැප්තැම්බර් 2, 2019 09:30 ", "Content": "ශ්‍රී ලංකාව සමඟ පැවති පළමු පන්දුවාර විස්සයි විස්ස ක්‍රිකට් තරගයෙන් කඩුලු 05ක තියුණු ජයක් වාර්තා කිරීමට නවසීලන්ත කණ්ඩායම සමත් වුණා. මහනුවර පල්ලේකැලේ ක්‍රිඩාංගනයේ පැවති තරගයේ කාසියේ වාසිය දිනු ශ්‍රී ලංකා කණ්ඩායම පළමුවෙන් පන්දුවට පහරදීමට තීරණය කළා. ඔවුන් නියමිත පන්දුවාර විස්ස අවසානයේ කඩුලු 04ක් දැවි ලකුණු 174ක් රැස් කළා. විශිෂ්ට ඉනිමක් ක්‍රිඩා කළ කුසල් මෙන්ඩිස් පන්දු 53 කදී ලකුණු 79ක් ලබා ගත්තා. පන්දු යැවිමේදී නවසිලන්ත කණ්ඩායමේ ටිම් සවුති කඩුලු 02ක් බිඳ හෙලුවා. ජයග්‍රහණය සඳහා ලකුණු 175ක ඉලක්කයක් හඹා ගිය නවසීලන්ත කණ්ඩායම පන්දුවාර 19යි පන්දු 03ක් අවසානයේ කඩුලු 05ක් පමණක් දැවි එම ඉලක්කය පසුකළා. රොස් ටේලර් ලකුණු 48ක් ලබා ගත්තා. පන්දු යැවිමේදී ලසිත් මාලිංග සහ ඊයේ දිනයේදී විස්සයි විස්ස ජාත්‍යන්තර වරම් හිමි කරගත් වනිදු හසරංග කඩුලු 02 බැඟින් බිඳ හෙලුවා. කඩුලු 99ක් දවා ගනිමින් ලසිත් මාලිංග ජාත්‍යන්තර විස්සයි විස්ස තරග ඉතිහාසයේ වැඩිම කඩුලු සංඛ්‍යාවක් බිඳ හෙලූ පන්දු යවන්නා ලෙසට පත් වුණා."}