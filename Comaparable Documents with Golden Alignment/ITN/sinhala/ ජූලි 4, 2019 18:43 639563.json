{"Header": "අඩපණවූ සංචාරක ව්‍යාපාරය නඟා සිටුවීම සියලු දෙනාගේ වගකීමක් බව ජනපති පවසයි", "Time": " ජූලි 4, 2019 18:43 ", "Content": "පාස්කු ඉරිදා ප්‍රහාරයෙන් අකර්මණ්‍ය වූ සංචාරක හා ඊට අනුබද්ධ ක්ෂේත්‍රවල ව්‍යාපාරිකයින්ට අවශ්‍ය සහන වැඩපිළිවෙළ විධිමත්ව සහ කාර්යක්ෂමව ක්‍රියාවට නැංවීමට කටයුතු කිරීම සියලු දෙනාගේ වගකීම බව ජනාධිපතිතුමා අවධාරණය කළා. කුඩා හා මධ්‍ය පරිමාණ ව්‍යාපාරික සංගමයේ නියෝජිත පිරිසක් සමඟ පැවති සාකච්ඡාවකදී ජනාධිපතිතුමා මේ අදහස් පළකළා. කුඩා හා මධ්‍ය පරිමාණ ව්‍යාපාරික සංගමයේ නියෝජිතයින් සහ ජනාධිපතිතුමා අතර සාකච්ඡාව පැවැත්වුණේ ජනාධිපති කාර්යාලයේදීයි. සංචාරක ව්‍යාපාරයට බලපාන කරුණු , බදු වර්ග ගණනාවක් හේතුවෙන් මුහුණදීමට සිදුව ඇති අසීරුතා සහ පෞද්ගලික මූල්‍ය සමාගම්වල හැසිරීම ඇතුළු ගැටලු ගණනාවක් මෙහිදී ජනාධිපතිතුමා වෙත ඉදිරිපත් වුණා. එහිදී ජනාධිපතිතුමාගේ අවධානය යොමුවූයේ මෙම ව්‍යාපාරිකයින්ට සහන ලබාදීම වෙනුවෙන් අමාත්‍ය අනුකාරක සභාවක් ද පිහිටුවා මුදල් අමාත්‍යාංශය සහ මහ බැංකුව මඟින් අදාළ උපදෙස් නිකුත් කළද ඉන් පහළ ආයතන එම උපදෙස් නිසි පරිදි ක්‍රියාත්මක නොවීමේ ගැටලුව පිළිබඳවයි. ජනාධිපතිතුමා එහිදී ව්‍යාපාරිකයින් හමුවේ පැවසුවේ අමාත්‍ය අනුකාරක සභාව සමඟ මේ පිළිබඳව ඉදිරි කැබිනට් මණ්ඩලයේදී සාකච්ඡාකර අවශ්‍ය සහන වැඩපිළිවෙළ විධිමත් කරන බවයි. සංචාරක අමාත්‍යාංශය , මුදල් අමාත්‍යාංශය , වෙළෙද අමාත්‍යාංශය ඇතුළු අදාළ ආයතනවල ප්‍රධානීන්ද මෙම සාකච්ඡාවට කැඳවා තිබුණා. එහිදී දීර්ඝ වශයෙන් කරුණු ඉදිරිපත් වූයේ ව්‍යාපාරික ප්‍රජාව මුහුණදී සිටින අසීරුතාවන් පිළිබඳවයි. කුඩා හා මධ්‍ය පරිමාණ ව්‍යාපාරික සංගමයට අයත් සංගම් 30 ක නියෝජිතයින් මෙම සාකච්ඡාවට එක්ව සිටියා."}