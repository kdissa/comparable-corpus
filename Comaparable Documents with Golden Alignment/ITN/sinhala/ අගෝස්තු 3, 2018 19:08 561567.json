{"Header": "මන්ත්‍රී වැටුප වැඩිකර නැහැ – මුදල් ඇමති සහතික වෙයි", "Time": " අගෝස්තු 3, 2018 19:08 ", "Content": "පාර්ලිමේන්තු මන්ත්‍රීවරුන්ගේ  වැටුප් වැඩිකිරීමට පියවර ගත් බවට සිදු වන ප්‍රචාර මුළුමනින්ම අසත්‍ය බව අමාත්‍ය මංගල සමරවීර මහතා අවධාරණය කරනවා. එවැනි යෝජනාවක් කැබිනට් මණ්ඩලයට හෝ මේ වන තුරුත්  ඉදිරිපත්ව නැති බවයි අමාත්‍යවරයා පවසන්නේ. මැති ඇමතිවරුන්ගේ වැටුප් 215% කින් වැඩිකිරීමට පියවර ගෙන ඇති බවට මාධ්‍ය මගින් විවිධ වාර්තා පලකොට තිබුණා. ඊයේ දිනයේ බොහෝ මාධ්‍යවල  ප්‍රධාන පුවතක් ලෙසයි මෙය වාර්තා කොට තිබුණේ. මේ පිළිබද පුළුල් ප්‍රචාරයක් ලබාදීමට ඇතැම් මාධ්‍ය කටයුතු කළා. එහෙත් ඒවායේ කිසිදු සත්‍යතාවක් නොමැති බවයි අමාත්‍ය මංගල සමරවීර මහතා ප්‍රකාශ කළේ. අමාත්‍ය මංගල සමරවීර, පසුගිය පාලන සමයේ කොමිස් මුදල් වැඩිවශයෙන් ලබාගැනීමට විදෙස් ණය ගෙන තිබීම ජනතාවගේ සම්පත් හා දේපල පෞද්ගලික අභිමතාර්ථයන් වෙනුවන් කාබාසිනියා කර තිබීම නිසා රටේ ආර්ථිකය බරපතල අර්බුදයකට පත්ව තිබෙනවා.  එය කළමණාකරනය කරමින් ජනතාවට සහන  සැළසීම යහපාලන රජයේ වැඩපිළිවෙලයි. එවැනි තත්ත්වයක් තුළ මැති ඇමතිවරුන්ගේ වැටුප් වැඩිකිරීම මෙන්ම කිසිවකුගේ වැටුප් වැඩිකිරීමට මෙය සුදුසු වාතාවරණයක්  නොවන බවයි අමාත්‍යවරයා පෙන්වා දෙන්නේ. පාර්ලිමේන්තු මන්ත්‍රීවරුන්ගේ වැටුප් වැඩි කිරීම පිළිබඳ නියෝජ්‍ය අමාත්‍ය නලීන් බණ්ඩාර මහතා පඩුවස්නුවර පැවති රැස්වීමකදී පළ කළේ මෙවන් අදහසක්."}