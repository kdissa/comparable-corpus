{"Header": "කොරෝනා වෛරසයෙන් මියගිය සංඛ්‍යාව 259ක් දක්වා ඉහළට", "Time": " පෙබරවාරි 1, 2020 09:56 ", "Content": "කොරෝනා වෛරසයෙන් ලොව පුරා මියගිය පුද්ගලයින් සංඛ්‍යාව 259 දක්වා ඉහළ ගොස් තිබෙනවා. චීනයේ  වූහාන් ප්‍රාන්තයෙන් වාර්තා වූ කොරෝනා වෛරසය මේ වන විට චීනයේ පළාත් 31 ක ව්‍යාප්තව තිබෙනවා.  නවතම වාර්තා අනුව ස්පාඤ්ඤයෙන් පළමු කොරෝනා වෛරසය ආසාදනය වූ රෝගියා හමුව තිබෙනවා.   ඒ අනුව රටවල් සහ ස්වාධීන පාලන ප්‍රදේශ 25 කින් වෛරසය අසාදනය වූ පුද්ගලයින් වාර්තා වනවා. චීනයට අමතරව වැඩිම රෝගින් පිරිසක් හමු වී ඇත්තේ තායිලන්තයෙන් සහ ජපානයෙනුයි. වෛරසය ආසාදනය වීමෙන් චීනය තුළ පුද්ගලයන් 259දෙනෙකු මිය ගොස් තිබෙනවා. 12000කට වෛරසය ආසාදනය වී ඇති බවටයි විශ්වාස කෙරෙන්නේ. පුද්ගලයන් 17988  දෙනෙකුට වෛරසය ආසාදනය වී ඇති බවට සැක පළ කෙරෙනවා. රෝගීන් 150 දෙනෙකු පමණ  සුවය ලබා රෝහල්වලින් පිටව ගොස් තිබෙනවා. චීනයේ කොරෝනා වෛරසය ආසාදනය වූ රෝගීන් සදහාම වෙන් වූ රෝහල හෙට දිනයේ සම්පූර්ණයෙන්ම වැඩ අවසන් කරන බවයි එරට බලධාරීන් පවසන්නේ.  ලබන 5 වනදා වන විට එය භාවිතයට ගැනීමට හැකි බවයි ඔවුන් සදහන් කළේ. දින කිහිපයක් ඇතුළත වර්ග අඩි විසිපන්දහසක ප්‍රමාණයකට නිර්මාණය කළ මෙම රෝහල නිසා එම ව්‍යාපෘතියේ සේවකයන් චීනය තුළ වීරයන් පිරිසක් බවට මේ වන විට පත්ව ඇති බව විදෙස් මාධ්‍ය වාර්තා කළේ. මේ අතර චීන පුරවැසියන් සදහා ලබා දෙන අවුරුදු නිවාඩුව තවත් දීර්ඝ කිරීමට එරට බලධාරීන් පියවර ගෙන තිබෙනවා. මේ අතර ඇමෙරිකාව,  කොරෝනා වෛරසය පැතිරීම සම්බන්ධයෙන් මහජන සෞඛ්‍ය හදිසි තත්ත්වයක් ප්‍රකාශයට පත්කර තිබෙනවා.  එමෙන්ම පසුගිය සති දෙක තුළ චීනයේ සංචාරය කළ ඕනෑම විදේශිකයෙකුට ඇමෙරිකාවට පැමිණීම තහනම් කිරීමට පියවර ගෙන තිබෙනවා. ඇමෙරිකා සෞඛ්‍ය ලේකම් ඇලෙක්ස් අසාර් ප්‍රකාශ කරන්නේ ලෝක සෞඛ්‍ය සංවිධානය කොරෝනා වෛරසය සම්බන්ධයෙන් ඊයේ ගෝලීය හදිසි තත්ත්වයක් ප්‍රකාශයට පත් කිරීමත් සමග මෙම තීරණය ගත් බවයි."}