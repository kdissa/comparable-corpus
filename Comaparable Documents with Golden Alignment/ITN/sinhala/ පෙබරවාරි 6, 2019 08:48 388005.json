{"Header": "මාකදුරේ මධුෂ් ඇතුළු පිරිස සම්බන්ධයෙන් අඛණ්ඩව පරීක්ෂණ", "Time": " පෙබරවාරි 6, 2019 08:48 ", "Content": "ඩුබායි ප‍්‍රධාන පෙළේ හෝටලයකදී අත්අඩංගුවට ගත් මාකදුරේ මධුෂ් ඇතුළු පිරිස සම්බන්ධයෙන් අඛණ්ඩව පරීක්ෂණ කි‍්‍රියාත්මක බව විදෙස් මාධ්‍ය වාර්තා කළා. ඔවුන් ශ‍්‍රී ලංකාවට ගෙන්වා ගැනීම සම්බන්ධයෙන් සාකච්ඡා ද පැවැත්වෙන බවයි ඩුබායි කලීජ් ටයිම්ස් පුවත් පත වාර්තා කළේ. මාකදුරේ මධූෂ් සමඟ අත්අඩංගුවට ගත් පිරිසට ප‍්‍රබල පාතාල සාමාජිකයන් කිහිපදෙනෙකු ද ඇතුළත්. අංගොඩ ලොක්කා නැමැති පාතාල සාමාජිකයා ද ඔවුන් සමඟ ද සිටි බවට තොරතුරු ලැබී තිබෙනවා. එහෙත් වැටලීම සිදු කරන අවස්ථාවේදී ඔහු එම ස්ථානයේ රැදී නොසිටි බවටයි වාර්තා වන්නේ. සැකකරුවන් අත්අඩංගුවට ගැනීම සඳහා විශේෂ මෙහෙයුමක් සිදු කළ බව පොලිස් විශේෂ කාර්ය බළකායේ අණදෙන නිලධාරී ජ්‍යෙෂ්ඨ නියෝජ්‍ය පොලිස්පති එම් ආර් ලතීෆ් මහතා ප‍්‍රකාශ කළා. එම අවස්ථාවේදී ඔවුන් ළඟ තිබී හෙරොයින් සහ කොකේන් මත්ද්‍රව්‍ය ද සොයාගෙන තිබෙනවා."}