{"Header": "ඉරාන ආරක්ෂක මණ්ඩලය හදිසියේ රැස්වෙයි", "Time": " ජනවාරි 3, 2020 17:50 ", "Content": "ඉරානයේ ඉහල ආරක්ෂක මණ්ඩලය ඉදිරි පැය කිහිපයේදී රැස්වන බව එරට විදේශ කටයුතු අමාත්‍යාංශය නිවේදනය කළා . පලමු වරට ආරක්ෂක මණ්ඩලය සදහා එරට අධ්‍යාත්මික නායක අයතුල්ලා අල් කමේනිද සහභාගීවන බව තහවුරු කර තිබෙනවා. ඉරාන විප්ලවාදී හමුදාවේ විශේෂ කුදිෂ් බලකායේ ප‍්‍රධානී ජෙනරාල් කාසිම් සොලෙයිමානි ඇමරිකා රොකට් ප‍්‍රහාරයකින් ජිවිතක්ෂයට පත්වුණා. ඒ ඉරාකයේ බැග්ඩෑඩ් ජාත්‍යන්තර ගුවන් තොටුපොලේදී. හමුදා ප‍්‍රධානියා සිය රට වෙනුවෙන් ජිවිතය පරිත්‍යාග කළ වීරයෙකු බවයි නිවේදනයක් නිකුත් කරමින් අයතුල්ලා අල්කමේනි ප‍්‍රකාශ කළේ. ඔහුගේ ඝාතනයට එරෙහිව ඇමරිකාවෙන් පළිගන්නා බවට ද අයතුල්ලා අල්කමේනි ප‍්‍රකාශ කර තිබෙනවා. ජිවිතක්ෂයට පත්වූ හමුදා ප‍්‍රධානී කසීම් සොලෙයිමානි ඉරානයේ දෙවන බලවත්ම පුද්ගලයා ලෙසයි සැලකෙන්නේ. ප‍්‍රහාරයට එරෙහිව දැඩි පියවර ගන්නා බව ඉරාන ජනාධිපති හසන් රවුහානි ද ප‍්‍රකාශ කළා. මෙය රාජ්‍ය ත‍්‍රස්තවාදී ක‍්‍රියාවක් බවයි එරට විදේශ කටයුතු අමාත්‍ය ජාවඩ් ෂරීෆ් ප‍්‍රකාශ කළේ. ඝාතනය සම්බන්ධයෙන් රටවල් කිහිපයක් සිය ශෝකය පළකර තිබෙනවා. හමුදා ප‍්‍රධානියා ඝාතනය කිරිම ඉතා භයානක ක‍්‍රියාවක් බවයි ඉරාක අග‍්‍රාමාත්‍ය ආදෙල් අබ්දුල් මෙහිදී ප‍්‍රකාශ කළේ. රුසියාව හා ලෙබනනය ද සිද්ධිය හෙළාදකිමින් නිවේදනයක් නිකුත් කර තිබෙනවා. හමුදා ප‍්‍රධානියාගේ ඝාතනය හේතුවෙන් ඉරානයේ දින තුනක ශෝක කාලයක් ප‍්‍රකාශයට පත්කළා. මේ අතර කසීම් සොලෙයිමානිගේ ඝාතනයෙන් හිස්වූ හමුදා ප‍්‍රධානී තනතුරට ජෙනරාල් එක්ස්මයිල් ඛානි පත්කර තිබෙනවා."}