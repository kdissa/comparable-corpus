{"Header": "ජනාධිපති හා ශ්‍රී ලංකා නිදහස් රජයේ වෘත්තීය සමිති සම්මේලනය අතර හමුවක්", "Time": " ජූනි 5, 2019 18:14 ", "Content": "ජනාධිපති මෛත්‍රීපාල සිරිසේන මැතිතුමා හා ශ්‍රී ලංකා නිදහස් රජයේ වෘත්තීය සමිති සම්මේලනය අතර හමුවක් අද සිදුවුණා. ඒ ජනාධිපති කාර්යාලයේදීයි. ජනාධිපතිතුමා මුණගැසුණු ශ්‍රී ලංකා නිදහස් රජයේ වෘත්තීය සමිති සම්මේලනය, දුම්රිය, අධ්‍යාපන, සෞඛ්‍ය හා කම්කරු ක්ෂේත්‍ර ඇතුලු රජයේ සියලු ක්ෂේත්‍රයන් හි පවතින ගැටලු ජනාධිපතිතුමා වෙත ඉදිරිපත් කළා. දැනට රාජ්‍ය සේවයේ නියුතු 2016 ජනවාරි 01 වන දිනයෙන් පසු පත්වීම් ලැබූ පිරිසට විශ්‍රාම වැටුප් අයිතිය අහිමිවීම පිළිබඳව ද මෙහිදී ජනාධිපතිතුමා දැනුවත් කර තිබෙනවා. රාජ්‍ය සේවයේ දින 180 ට වඩා සේවය කර ඇති අනියම්, ආදේශක හා තාවකාලික සේවකයන් ස්ථිර කිරීම සඳහා පොදු වැඩපිළිවෙළක් ක්‍රියාවට නැංවීම පිළිබඳව ද ජනාධිපතිතුමාගේ අවධානයට යොමුකර තිබෙනවා. රාජ්‍ය සේවකයින්ට දෙවන භාෂා කඩඉම් පරික්‍ෂණය සමත්වීම පිළිබඳ විභාගයේදී පොදු නීතියක් ක්‍රියාත්මක කිරීම පිළිබඳව ද සාකච්ඡා කළා. මෙම ගැටලු සඳහා විසඳුම් ලබා දීමට උපරිම මැදිහත් වීමක් සිදු කරන බවයි ජනාධිපතිතුමා අවධාරණය කළේ. සෑම වෘත්තීය සමිතියකටම ඇති ගැටලු, ඊට අදාළ අදහස් හා යෝජනා ලිඛිතව කඩිනමින් තමන් වෙත යොමු කරන ලෙස උපදෙස් දුන් ජනාධිපතිතුමා ඊට අදාළ අමාත්‍යාංශ වෙත යොමුකර ඉදිරි පියවර සොයා බලන බව ද වෘත්තීය සමිති නියෝජිතයින්ට ප්‍රකාශ කළා."}