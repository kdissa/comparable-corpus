{"Header": "අලි සිරුරු ගොඩගැනීම ඇරඹේ", "Time": " සැප්තැම්බර් 3, 2018 11:11 ", "Content": "මහවැලි ගගේ අතු ගංගාවක් වන පෙරියආරු තුම්මෝදර අමුණ අසළ දී මඩේ එරුණු අලින් හත්දෙනා ගොඩ ගැනීමේ කටයුතු මේ  වන විට සිදු කෙරෙමින් පවතිනවා.   එම කටයුතු නිරීක්ෂණයට වනජීවී නියෝජ්‍ය අමාත්‍ය පාලිත තෙවරප්පෙරුම මහතා ද ගොස් සිටිනවා. වන අලි රංචුව මීට දින හතරකට පමණ පෙර මෙම ස්ථානයෙන් ගමන්කරමින් සිටියදීයි මඩේ එරී ඇත්තේ. මෙම ස්ථානය සෝමාවතිය ජාතික වනෝද්‍යානයේ සිට එහා මෙහා  යන අලිමංකඩක්. මෙම භූමියෙහි විශාල ලෙස තට්ටු කිහිපයකට  දියගෝවා නම් ජලජ ශාකය වැඩී පවතිනවා. ඒ මත ගමන් කරද්දීයී අලි රංචුව මඩේ එරී ඇත්තේ. වන අලින්ගේ සිරුරු දියමත පාවෙන අයුරු දැක ප්‍රදේශවාසීන්  ඒ බව වනජීවි නිලධාරීන්ට දැනුම් දුන්නා.  ඒ අනුවයි අලින් ගොඩගැනීමේ මෙහෙයුම් ආරම්භ කෙරුණේ. යුද හමුදාවේ මැදිහත් වීමෙන් අලින් ගොඩට ගැනීමේ කටයුතු සිදු වෙනවා.  අලින් පස් දෙනෙකු මඩේ එරී ගොඩගන්නා අතර තවත් අලින් දෙදෙනෙකුගේ සිරුරු එම ස්ථානයට නුදුරින්   දියේ ගසාගෙන ගොස් තිබියදී හමු වුණා."}