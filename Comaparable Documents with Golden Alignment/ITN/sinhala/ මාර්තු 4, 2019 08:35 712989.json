{"Header": "දකුණු අප්‍රිකා කණ්ඩායම කඩුලු 08 කින් ජය ගනී", "Time": " මාර්තු 4, 2019 08:35 ", "Content": "සංචාරක ශ්‍රී ලංකා කණ්ඩායම සමග පැවති පළමු එක්දින ක්‍රිකට් තරගය කඩුලු 08 කින් ජය ගැනීමට දකුණු අප්‍රිකා කණ්ඩායම සමත්වුණා. දකුණු අප්‍රිකාවේ ජොහැන්නස්බර්ග්හි පැවැත්වෙන එක්දින ක්‍රිකට් තරගාවලියේ කාසියේ වාසිය දිනු දකුණු අප්‍රිකා කණ්ඩායම පළමුව පන්දු  රැකීමට තීරණය කළා. ඒ අනුව පිටියට පිවිසි ශ්‍රී ලංකා කණ්ඩායමේ නිරෝෂන් දික්වැල්ල සහ උපුල් තරංග පළමු කඩුල්ල වෙනුවෙන් ලකුණු 13 ක සබදතාවක් ගොඩනැගුවා. එක්දින වරම් දිනා ගත් ඕෂධ ප්‍රනාන්දු මංගල තරගයේදී ලකුණු 49 ක් ලබා සිටියදී දුවද්දි දැවී ගියා. ශ්‍රී ලංකා ඉනිමේ වැඩිම ලකුණු ලාභියා වූ කුසල් මෙන්ඩිස් ලකුණු 60ක් ලබා ගත්තා. පන්දු යැවිමේදී ශ්‍රී ලංකා පිතිකරුවන්ට දැඩි පිඩනයක් එල්ල කළ  ඉම්රාන් තහීර් පන්දුවාර 10තුලදී ලකුණු 26කට කඩුලු 03ක් දවා ගත්තා. ඒ අනුව ශ්‍රී ලංකා කණ්ඩායමට පන්දුවාර 47ක් අවසානයේදී සියලු දෙනා දැවී ලකුණු 231 රැස් කළා. පිළිතුරු ඉනිම ක්‍රීඩා කිරිමට පිටියට පිවිසි දකුණු අප්‍රිකා කණ්ඩායම පන්දුවාර 38යි පන්දු 05ක් තුළ කඩුලු 02ක් පමණක් දැවී ලකුණු 232ක් ලබා ගනිමින් ජයග්‍රහණය වාර්තා කළා.  නායක ෆෆ් ඩුප්ලෙසිස් නොදැවී ලකුණු 112ක් ලබා ගනිමින් සිය කණ්ඩායම ජයග්‍රහණය කරා රැගෙන ගියා. ඔහුට අනගි සහයක් වෙමින් ක්වින්ටන් ඩීකොක් ද ලකුණු 81 ක් ලබා ගැනිමට සමත් වුණා."}