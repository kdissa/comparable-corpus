{"Header": "ජාතික පරිසර සතියට සමගාමීව වැඩසටහන් රැසක්", "Time": " ජූනි 3, 2019 19:22 ", "Content": "පරිසර සංවේදී ප්‍රජාවක් බිහි කිරීම වෙනුවෙන් ජාතික පරිසර සතියට සමගාමීව වැඩසටහන් රැසක් ක්‍රියාවට නංවා තිබෙනවා. පරිසර සංවේදී ප්‍රජාවක් බිහි කිරීම වෙනුවෙන් ජනාධිපතිතුමාගේ මග පෙන්වීමෙන් පාසල් දරුවන්, රාජ්‍ය සේවකයන් සහ ජනතාව ඉලක්කකර ගනිමින් වැඩසටහන් රැසක් ක්‍රියාවට නංවා ඇත්තේ ඒ අනුවයි. ජාතික පරිසර සතිය නිමිත්තෙන් ජනාධිපති මන්දිර පරිශ්‍රයේ කිරිපලු පැලයක් රෝපණය කිරීම අද ජනාධිපති මෛත්‍රීපාල සිරිසේන මැතිතුමා අතින් සිදුකෙරුණා. ජුනි පස්වනදාට යෙදෙන ජගත් පරිසර දිනය නිමිත්තෙන් පසුගිය 30 වනදා සිට ජුනි 5 වනදා දක්වා ජාතික පරිසර සතිය ලෙස ප්‍රකාශයට පත්කර විවිධ වැඩසටහන් ක්‍රියාවට නංවා තිබෙනවා. ඒ අනුව අද දිනය ජෛව විවිධත්ව සංරක්ෂණ දිනය ලෙස නම්කර තිබෙනවා. හෙට දිනය නම්කර ඇත්තේ තිරසර ඉඩම් කළමනාකරණ දිනය ලෙසයි. මේ වනවිට ලෝක ජනගහනයෙන් පුද්ගලයන් දස දෙනෙකු අතරින් නව දෙනෙකුම ජීවත් වනුයේ සුදුසු වාතාශ්‍රයකින් තොර පරිසරයක බව නවතම සොයා ගැනීම් අනුව තහවුරු වී තිබෙනවා. අපිරිසිදු වාතය ආග්‍රහනය හේතුවෙන් ලොව පුරා වසරකට මියයන පිරිස මිලියන 7 කට ආසන්න බවටයි ගනන් බලා ඇත්තේ. එලෙස මියයන පිරිසෙන් මිලියන හතරක පමණ පිරිසක් ආසියානු හා ශාන්තිකර කලාපීය රටවලින් වාර්තාවීම හේතුවෙන් එක්සත් ජාතීන්ගේ පාරිසරික වැඩසටහන මෙවර පරිසර දින තේමාව ලෙස නම්කර ඇත්තේ වායු දූෂණයයි. මෙවර පරිසර දිනය ශ්‍රී ලංකාව සමරනු ලබන්නේ තිරසර වන කළමනාකරණයක් මගින් වායු දූෂණය අවම කිරීම යන තේමාව යටතේයි. ඒ වෙනුවෙන් රුක් රෝපණ වැඩසටහන් රැසක් ක්‍රියාත්මකයි."}