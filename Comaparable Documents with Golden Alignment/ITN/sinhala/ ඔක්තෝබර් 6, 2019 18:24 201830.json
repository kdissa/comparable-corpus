{"Header": "වෘත්තීය සමිති වලට මැතිවරණ කොමිසමෙන් දැනුම් දීමක්", "Time": " ඔක්තෝබර් 6, 2019 18:24 ", "Content": "රාජ්‍ය සේවයේ වැඩවර්ජන හේතුවෙන් අත්‍යවශ්‍ය සේවාවල බිද වැටීම් සහ ජනාධිපතිවරණය කෙරෙහි සිදු වන බාධා වළක්වාගැනීම සදහා අවශ්‍ය   වටපිටාව පවත්වා ගැනීමේ වැදගත්කම මැතිවරණ කොමිෂන් සභාව අවධාරණය කරනවා. ජනාධිපතිවරනය සදහා නාමයෝජනා කැදවීමේ දැන්වීම නිකුත් කිරීමෙන් පසු රාජ්‍ය  සේවාවේ  විවිධ වෘත්තීය සමිති සිය අයිතිවාසිකම් දිනා ගැනීම සදහා වැඩවර්ජන මාලාවක් ක්‍රියාත්මක කර තිබෙනවා. තවත් වැඩවර්ජන කිහිපයක් නාමයෝජනා දැන්වීමේ පෙර සිටම ආරම්භ  වී තිබූ බවයි මැතිවරණ කොමිසම් සභාව  වෙනුවෙන් නිවේදනයක් නිකුත් කරන එහි සභාපති මහින්ද දේශප්‍රිය මහතා පවසන්නේ. ඡන්ද විමසීම සදහා අත්‍යවශ්‍ය සේවාවක් වන තැපැල් සේවයද වැඩවර්ජනය කිරීමට සූදානමක් පවතින බව නිරීක්ෂණය වී ඇතැයි කොමිෂන් සභාව කියා සිටිනවා. රාජ්‍ය සේවකයන් සියලු දෙනා එක්ව ස්වකීය කාර්යන් ඉටු කිරීමට යොමු නොවුනහොත් ජනතාවගේ ඡන්ද අයිතියට ප්‍රකාශයට පත් කරන ජාතික මහාමැතිවරණයක් නිසි ලෙස පැවැත්වීමට නොහැකි වනු ඇති බවයි මහින්ද දේශප්‍රිය මහතා පෙන්වා දෙන්නේ. දැනට වැඩවර්ජනවල නියැලී සිටින රාජ්‍ය සේවකයන්ගෙන් සාකච්ඡා මාර්ගයෙන් සිය ගැටළු නිරාකරණය කර ගන්නා ලෙස මැතිවරණ කොමිෂන් සභාව ඉල්ලා සිටිනවා. ජනාධිපතිවරණ කාල සීමාව තුළදී අඛණ්ඩ වැඩවර්ජනවලින් වළකින ලෙසයි කොමිෂන් සභාව ඉල්ලා සිටින්නේ.අදාළ වෘත්තීය සමිති ගැටළු සාකච්ඡාවෙන් විසදා ගන්නා ලෙස රජයේ බලධාරීන්ගෙන් ඉල්ලා සිටින බවද කොමිෂන් සභාව පවසනවා."}