{"Header": "මාලි රාජ්‍යයේදී ජීවිතක්ෂයට පත්වූ රණවිරුවන්ගේ දේහයන් රැගෙනඒම පමාවෙයි", "Time": " පෙබරවාරි 2, 2019 14:27 ", "Content": "මාලි රාජ්‍යයේ සාම සාධක මෙහෙයුම්වල නිරතව සිටියදී මිය ගිය යුද හමුදා කපිතාන්වරයාගේ හා කෝප්‍රල්වරයාගේ දේහයන් අද දින ශ්‍රී ලංකාවට රැගෙන ඒමට නියමිතව තිබුණා. එහෙත් එය තවදුරටත් ප්‍රමාද වන බවයි යුද හමුදා මාධ්‍ය ප‍්‍රකාශක බි‍්‍රගේඩියර් සුමිත් අතපත්තු ප්‍රකාශ කළේ. කලින් සැලසුම් වී තිබූ පරිදි ගුවන් යානා පැමිණීමේ කාලසටහනේ වෙනසක් සිදුව තිබෙන නිසා මෙම ප්‍රමාදය සිදුවී තිබෙනවා. දැනට දැනුම් දී ඇති පරිදි දේහයන් සඳුදා (04) වන විට රැගෙන එන බවයි යුද හමුදා මාධ්‍ය ප‍්‍රකාශකවරයා වැඩිදුරටත් කියාසිටියේ. එක්සත් ජාතින්ගේ සාම සාධක මෙහෙයුම්වලදී මිය ගිය යුද හමුදා පාබල රෙජිමේන්තුවේ කපිතාන් දිනේෂ් ජයවික්‍රම මහතා මේජර් තනතුරට උසස් කර තිබෙනවා. එම ප්‍රහාරයෙන් මිය ගිය පාබල රෙජිමේන්තුවේ කෝප්‍රල් සමන් විජය කුමාර මහතා සැරයන් තනතුරටයි උසස් කර තිබෙන්නේ. මාලි රාජ්‍යයේ සාම සාධක මෙහෙයුම්වල නිරතව සිටියදී බෝම්බ ප්‍රහාරයකින් ඔවුන් දිවි පිදුවේ පසුගියදායි. එක්සත් ජාතීන්ගේ ධජයෙන් ආවරණය කර විශේෂ ගුවන්යානයකින් දිවයිනට රැගෙන ඒමට නියමිත මෙම දෙදෙනාගේ දේහයන්ට කටුනායක ගුවන්තොටුපොළේදී විශේෂ හමුදා උත්තමාචාරයක් ද පැවැත්වීමට නියමිතව තිබෙනවා."}