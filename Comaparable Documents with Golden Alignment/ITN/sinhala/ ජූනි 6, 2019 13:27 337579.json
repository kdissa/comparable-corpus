{"Header": "නෙදර්ලන්ත තානාපතිනිය අස්ගිරි පාර්ශ්වයේ මහ නායක හිමියන් බැහැදකී", "Time": " ජූනි 6, 2019 13:27 ", "Content": "නෙදර්ලන්ත තානාපතිනි ජොඈන් ඩුර්නේවාර්ඩ් මහත්මිය අස්ගිරි පාර්ශ්වයේ මහ නායක අතිපූජ්‍ය වරකාගොඩ ශ්‍රී ඥානරතන ස්වාමීන් වහන්සේ බැහැ දුටුවා. අස්ගිරි මහ නාහිමියන් හමු වූ නෙදර්ලන්ත තානාපතිනිය රටේ වත්මන් තත්ත්වය පිළිබඳ සාකච්ඡා කළා. නෙදර්ලන්ත සංචාරකයින් මෙරටට පැමිණීම සම්බන්ධයෙන්ද තානාපතිනිය අදහස් පළ කළා. නෙදර්ලන්ත රජයෙන් ශ්‍රී ලංකාවට ලබාදිය යුතු සහාය සම්බන්ධයෙන්ද තානාපතිනිය මහ නාහිමියන්ගෙන් විමසා සිටියා. අනතුරුව මාධ්‍ය හමුවේ අදහස් දැක් වූ නෙදර්ලන්ත තානාපතිනිය කියා සිටියේ ශ්‍රී ලංකාවට අවශ්‍ය සහාය ලබාදීමට නෙදර්ලන්තය නිරන්තරයෙන් කටයුතු කරන බවයි. නෙදර්ලන්ත තානාපතිනි ජොඈන් ඩුර්නේවාර්ඩ්, “නෙදර්ලන්තය දීර්ඝ කාලයක් තිස්සේ ශ්‍රී ලංකාව සමඟ සමීපව කටයුතු කළා. සියලු ජාතීන් සහයෝගයෙන් ශ්‍රී ලංකාව තුළ ජීවත් වනවා. අපි බලාපොරොත්තු වනවා එම සහයෝගය ඉදිරියටත් පවතී කියලා. ශ්‍රී ලංකාවේ අභ්‍යන්තර කටයුතුවලට මැදිහත් වෙන්න නෙදර්ලන්තයට කිසිදු අවශ්‍යතාවක් නැහැ. ඇත්තටම ශ්‍රී ලංකාව සුන්දර රටක්. සංචාරකයින්ට ශ්‍රී ලංකාවට පැමිණෙන්න කිසිම බාධාවක් නැහැ. ශ්‍රී ලංකාවේ ආරක්ෂිත තත්ත්වය තහවුරු කරලයි තියෙන්නේ. මම නැවතත් කියනවා ශ්‍රී ලංකාවේ සංචාරය කරන්න විදෙස් සංචාරකයින්ට පැමිණෙන්න කියලා.”"}