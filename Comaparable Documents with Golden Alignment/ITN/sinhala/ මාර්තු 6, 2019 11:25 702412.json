{"Header": "උතුරු කොරියාව පොරොන්දු කඩකල බව චන්ද්‍රිකා ඡායාරූප වලින් හෙළිවේ", "Time": " මාර්තු 6, 2019 11:25 ", "Content": "උතුරු කොරියාව බිද දැමිමට පොරොන්දුව සිටි රොකට් ගුවන්ගත කිරීමේ අංගනයක වැඩකටයුතු යළි ආරම්භ වී ඇති බව විශ්ලේෂකයින් පිරිසක් සොයාගෙන තිබෙනවා. ඔවුන් චන්ද්‍රිකා ඡායාරූප ඔස්සේ මේ බව තහවුරු කරගෙන ඇති බවයි විදෙස් මාධ්‍ය වාර්තා කරන්නේ. පසුගියදා වියට්නාමයේදී ඇමෙරිකා ජනාධිපති ඩොනල්ඩ් ට්‍රම්ප් සහ උතුරු කොරියා නායක කිම් ජොන් උන්ගේ දෙවන හමුව සිදුවීමෙන් දින දෙකකට පසුවයි මෙම චන්ද්‍රිකා ඡායාරූප ගෙන තිබෙන්නේ. න්‍යෂ්ඨික අවිහරණය සම්බන්ධයෙන් කිසිදු එකගතාවකට පත් නොවී එම සාකච්ඡා අවසන් වුණා. උතුරු කොරියාවේ ටොන් චැන්ග්‍රි අංගනය චන්ද්‍රිකා අභ්‍යවකාශගත කිරිම සහ යානාවල එන්ජින් පරීක්ෂාව සදහා යොදා ගන්නා අංගනයක්. එහි කිසිදු න්‍යෂ්ටික අවි පරීක්ෂාවක් සිදු නොකරන බවද විදෙස් මාධ්‍ය වාර්තා කරනවා. එම අංගනය 2012 න් පසුව චන්ද්‍රිකා අභ්‍යවකාශගතකිරිම් සදහා පමණක් යොදාගෙන ඇති බව මේ වන විට හෙළිව තිබෙනවා.  කෙසේ වෙතත් මේ සම්බන්ධයෙන් උතුරු කොරියාව කිසිදු ප්‍රකාශයක් සිදුකර නැහැ."}