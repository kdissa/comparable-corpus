{"Header": "රෝහලෙන් ගිය විගස රහස් පොලිසියට ප්‍රකාශයක් දෙන්න රාජිතට නියෝග", "Time": " ජනවාරි 6, 2020 17:35 ", "Content": "පාර්ලිමේන්තු මන්ත්‍රී රාජිත සේනාරත්න මහතා රෝහලේ නේවාසික ප්‍රතිකාරවලින් බැහැර වීමෙන් පසු රහස් පොලීසිය වෙත ප්‍රකාශයක් ලබා දිය යුතු බවට කොළඹ මහේස්ත්‍රාත් අධිකරණය අද නියෝගයක් නිකුත් කළා. ආන්දෝලනාත්මක සුදුවෑන් මාධ්‍ය සාකච්ඡාව සම්බන්ධයෙන් වන නඩුව කැඳවූ අවස්ථාවේයි නියෝගය නිකුත් කෙරුණේ. සුදුවෑන් මාධ්‍ය හමුවට සහභාගි වූ සරත් කුමාර හා සංජීව මදනායක යන අයට හා ඊට මූල්‍ය අනුග්‍රහය ලබා දුන් බවට සැකපිට අත්අඩංගුවට ගෙන රක්‍ෂිත බන්ධනාගාරගතකර සිටි රාජ්‍ය ඖෂධ නීතිගත සංස්ථාවේ හිටපු සභාපති රූමි මොහොමඩ් යන තුන් දෙනා ඇප මත මුදා හැරීමට අධිකරණය නියෝග කළා. ඒ සැකකරුවන් තුන්දෙනාට රුපියල් ලක්‍ෂ පහ බැගින් වූ ශරීර ඇප 2 ක් නියම කරමින්. සැකකරුවන්ගේ විදෙස් ගමන් ද තහනම් කෙරුණා. විදෙස් ගමන් බලපත්‍ර අධිකරණයට භාර දිය යුතු බවට ද නියෝග කෙරුණා. නඩුව පෙබරවාරි 27 වනදා කැඳවීමට නියම කළ මහේස්ත්‍රාත්වරිය මෙම සිද්ධියට අදාළව හිටපු අමාත්‍ය රාජිත සේනාරත්න මහතා අධිකරණය හමුවේ පෙනී සිටිය යුතු බවට ද දැනුම් දුන්නා."}