{"Header": "රාජ්‍ය සේවාවන් ඩිජිටල්කරණය සඳහා ව්‍යාපෘති 184 ක්", "Time": " ජූලි 2, 2019 15:45 ", "Content": "රාජ්‍ය සේවාවන් ඩිජිටල්කරණය සඳහා ව්‍යාපෘති 184 ක් ක්‍රියාත්මක කෙරෙනවා. එම කටයුතු වඩාත් කාර්ක්‍ෂම කිරීම සඳහා කමිටුවක් ද පත්කර තිබෙනවා. වඩාත් කාර්යක්‍ෂම මහජන සේවයක් ඇති කිරීම මෙහි අරමුණයි. ව්‍යාපෘතිවල කටයුතු කඩිනම් කිරීම හා ප්‍රගති සමාලෝචනය සඳහා කමිටුවක් පත් කිරිමට කැබිනට් නොවන අමාත්‍ය අජිත් පී පෙරේරා මහතා පසුගියදා කටයුතු කළා. මෙහි සභාපතිත්වය දරන්නේ ජාතික ප්‍රතිපත්ති, ආර්ථික කටයුතු, නැවත පදිංචි කිරීම් හා පුනරුත්ථාපන, උතුරු පළාත් සංවර්ධන හා යෞවන කටයුතු අමාත්‍යාංශයේ මධ්‍යම වැඩසටහන් කළමනාකරණ ඒකකයේ ප්‍රධානී චරිත රත්වත්තේ මහතායි. ඩිජිටල් යටිතල පහසුකම් හා තොරතුරු තාක්‍ෂණ අමාත්‍යාංශය, විදුලි සංදේශ, විදේශ රැකියා හා ක්‍රීඩා අමාත්‍යාංශය, අග්‍රාමාත්‍ය කාර්යාලයේ ප්‍රතිපත්ති සංවර්ධන කාර්යාලය, ජාතික සැලසුම් දෙපාර්තමේන්තුව, ජාතික අයවැය දෙපාර්තමේන්තුව හා මධ්‍යම ව්‍යාපෘති කළමනාකරණ ඒකකය යන රාජ්‍ය ආයතන නියෝජනය කරමින් කමිටු සාමාජිකයින් පත්කර තිබෙනවා."}