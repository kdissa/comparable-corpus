{"Header": "එන්ටප්‍රයිස් ව්‍යාපෘති සදහා ලබාදෙන සහන තවදුරටත් ඉහළට", "Time": " සැප්තැම්බර් 1, 2018 11:18 ", "Content": "එන්ටප්‍රයිස් ශ්‍රී ලංකා වැඩසටහන මගින් කණ්ඩායම් ක්‍රමය ඔස්සේ ඉදිරිපත් කරන ව්‍යාපෘති සදහා ද ලබාදෙන සහන තවදුරටත් ඉහළ නංවන බව අමාත්‍ය මංගල සමරවීර මහතා පවසනවා. මොනරාගල පැවති එන්ටප්‍රයිස් ශ්‍රී ලංකා ප්‍රදර්ශනයට එක්වෙමිනුයි ඒ මහතා මේ බව ප්‍රකාශ කළේ. මොනරාගල පැවති එන්ටප්‍රයිස් ශ්‍රී ලංකා ප්‍රදර්ශනය නැරඹූ අමාත්‍ය මංගල සමරවීර මහතා ජනතාව සමග ද කතාබහක නිරතවුණා. ප්‍රදර්ශන භූමිය තුළ කාන්තාවන් සවිබල ගැන්වීමේ විශේෂ වැඩමුළුවක් ද පැවැත්වුණා. ප්‍රදර්ශනයට සමගාමීව ආරම්භ වූ මෙම ප්‍රායෝගික පුහුණුව පෞද්ගලික අංශයේ ද දායකත්වය සමග මාස තුනක් පුරා පැවැත්වීමට නියමිතයි. කාන්තාවන්ට ත්‍රි රෝද රථ අලුත්වැඩියාව, නඩත්තුව, අමතර කොටස් අලෙවිය පිළිබද කාර්මික හා තාක්ෂණික පුහුණුවක් ලබාදීම ද මීට ඇතුළත්. පුහුණුලාභී කාන්තාවන් මුණගැසුනු අමාත්‍ය මංගල සමරවීර මහතා ඔවුන් කාර්මික හා තාක්ෂණික ක්ෂේත්‍රවලට නැඹුරුවීම ඉහළින් අගය කළා."}