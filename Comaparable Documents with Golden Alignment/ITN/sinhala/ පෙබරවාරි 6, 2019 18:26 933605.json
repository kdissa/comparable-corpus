{"Header": "රීට් පෙත්සම ඉල්ලා අස්කරගැනීමට මන්ත්‍රීවරුන්ගේ අත්සන් ලබාගැනේ", "Time": " පෙබරවාරි 6, 2019 18:26 ", "Content": "මහින්ද රාජපක්ෂ මහතා අග්‍රාමාත්‍යවරයා ලෙස කටයුතු කිරීම වළක්වාලමින් අභියාචනාධිකරණය ලබාදුන් අතුරු තහනම් නියෝගය අභියෝගයට ලක්කරමින් ගොනුකළ අභියාචනා පෙත්සම් කැඳවීම මාර්තු 14 වනදාට කල්තැබුණා. අභියාචනාධිකරණයේ ගොනුකර ඇති රීට් පෙත්සම ඉල්ලා අස්කරගැනීමට අභියාචනා පෙත්සම්වල වගඋත්තරකරුවන් බලාපොරොත්තු වන බව දන්වා ඇතැයි ඔවුන් වෙනුවෙන් පෙනී සිටි නීතීඥවරු අධිකරණයට දැනුම් දුන්නා. එම ඉල්ලා අස්කර ගැනීම සදහා පාර්ලිමේන්තු මන්ත්‍රීවරුන්ගේ අත්සන් ලබාගැනීම මේ දිනවල සිදුවන බවයි ඔවුන් අධිකරණය හමුවේ වැඩිදුරටත් සදහන් කළේ. ඔවුන් එම රීට් පෙත්සම ඉල්ලා අස්කරගත හොත් මහින්ද රාජපක්ෂ මහතා ඇතුළු පාර්ශ්වයන් ද ඔවුන්ගේ අභියාචනා පෙත්සම් ඉල්ලා අස්කර ගැනීමට බලාපොරොත්තු වන බව එම පාර්ශ්වයේ නීතීඥයින් සදහන් කළා. අභියාචනා පෙත්සම් මාර්තු මස 14 වනදා කැදවීමටයි ශ්‍රේෂ්ඨාධිකරණය නියෝග කළේ."}