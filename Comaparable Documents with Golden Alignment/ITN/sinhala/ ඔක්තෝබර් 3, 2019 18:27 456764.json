{"Header": "ගෝඨාභයගේ ශ්‍රී ලංකා පුරවැසිභාවය පිළිබද නඩු විභාගය අභියාචනාධිකරණයේදී", "Time": " ඔක්තෝබර් 3, 2019 18:27 ", "Content": "ගෝඨාභය රාජපක්ෂ මහතාගේ ශ්‍රී ලංකා පුරවැසිභාවය පිළිබද නඩු විභාගය මේ වනවිට අභියාචනාධිකරණයේදී පැවැත්වෙනවා. රාජ්‍ය පරිපාලන අමාත්‍ය වජිර අබේවර්ධන මහතා වෙනුවෙන් පෙනී සිටි ජනාධිපති නීතීඥ චානක ද සිල්වා මහතා අද පෙන්වා දුන්නේ ආණ්ඩුක්‍රම ව්‍යවස්ථාවේ 30 වන වගන්තියේ සදහන් ජනාධිපතිවරයාගේ විධායක බලතල ආණ්ඩුක්‍රම ව්‍යවස්ථාව සමස්තයක් ලෙස කියවා තේරුම්ගත යුතු බවයි. ආණ්ඩුක්‍රම ව්‍යවස්ථාවේ 42 වගන්තියට අනුව ජනාධිපතිවරයා සිය ධුර කාලයේ රාජකාරි කිරීමේ දී පාර්ලිමේන්තුවට වග කිව යුතු බවත් විධායක බලතල කැබිනට් මණ්ඩලයක් ඔස්සේ ක්‍රියාත්මක වන බවත් ආණ්ඩුක්‍රම ව්‍යවස්ථාවේ සදහන්ව ඇති බවද නීතීඥවරයා පෙන්වා දුන්නා. පසුගිය වසරේ ඔක්තෝබර් මස පාර්ලිමේන්තුව විසුරුවා හැරීමේදී ජනාධිපතිවරයාට ඒ සදහා අසීමිත බලයක් ඇති බවට නීතිපතිවරයා පවසා සිටියද ශ්‍රේෂ්ඨාධිකරණයේ සත්පුද්ගල විනිසුරු මඩුල්ල එවැනි බලයක් නොමැති බව තීන්දු කළ බවද නීතීඥවරයා වැඩිදුරටත් පෙන්වා දුන්නා. මේඅතර ගෝඨාභය රාජපක්ෂ මහතා වෙනුවෙන් පෙනී සිටි ජනාධිපති නීතීඥ රොමේෂ් ද සිල්වා සදහන් කළේ විධායකයේ ප්‍රධානියා ජනාධිපතිවරයා බවත් එහිදී අමාත්‍යවරුන් පත් කිරීම මෙන්ම අමාත්‍යාංශවල කටයුතු මෙහෙයවීමට ද බලයක් ඇති බවයි. 19 වන ආණ්ඩුක්‍රම ව්‍යවස්ථා සංශෝධනයට පෙර ජනාධිපතිවරයා සිදුකළ ක්‍රියාවන් සදහා මුක්තිය හිමිවන බවද ඔහු අධිකරණය හමුවේ පෙන්වා දුන්නා. නඩු විභාගය ඊයේ දිනයේ ආරම්භ කෙරුණා. ගෝඨාභය රාජපක්ෂ මහතා විධිමත් ලෙස ශ්‍රී ලාංකික පුරවැසිභාවය ලබාගත් අයෙකු නොවන බැවින් ඔහු සතුව ඇති ගමන් බලපත්‍රය, ජාතික හැදුනුම්පත සහ ද්විත්ව පුරවැසි සහතිකය අවලංගු කරන සර්ටියෝරාටි රීට් ආඥාවක් නිකුත් කරන ලෙසටයි මෙම පෙත්සම ගොනුකර ඇත්තේ."}