{"Header": "මහාචාර්ය කාලෝ ෆොන්සේකා මහතා අභාවප්‍රාප්ත වෙයි", "Time": " සැප්තැම්බර් 2, 2019 13:47 ", "Content": "වෛද්‍ය ක්ෂේත්‍රය පමණක් නොව කලාව, දේශපාලනය ආදී විවිධ පැතිකඩ ඔස්සේ සමාජයට ඉමහත් මෙහෙවරක්  ඉටුකළ  ප්‍රාමාණික විද්ව‍තෙකු වූ මහාචාර්ය කාලෝ ෆොන්සේකා මහතා දැයෙන් සමුගත්තා. මහාචාර්ය කාලෝ ෆොන්සේකා මහතා අද දහවල් අභාවප්‍රාප්ත වන විට 86 වන වියෙහි පසුවුණා. ඒ මහතාගේ අවසන් කැමැත්ත පරිදි දේහය රාගම වෛද්‍ය විද්‍යාලය වෙත භාර දී තිබෙනවා. දශක ගණනාවක් තිස්සේ මෙරට වෛද්‍ය අධ්‍යාපන ක්ෂේත්‍රයට දායක වූ ඔහු බිහි කළ ශිෂ්‍ය පරම්පරාව අතිවිශාලයි. සෞන්දර්යාත්මක කලා රසිකයෙකු පමණක් නොව විටෙක විචාරකයෙකු ද වූ ඒ මහතා ගීත රචකයෙකු ලෙස ද ක්ෂේත්‍රයට පිවිසෙන්නේ සදා අමරණීය වූ ගීත කිහිපයක් දායාද කරමින්. වාමාංශික දේශපාලනයේ ප්‍රබල චරිතයක් වූ මහාචාර්ය කාලෝ ෆොන්සේකා සමාජ සාධාරණත්වය හා ප්‍රතිපත්තිගරුක දේශපලාන සම්ප්‍රදායක් වෙනුවෙන් පෙනී සිටියා. තම ඥාති පුත්‍රයන් වූ විජය කුමාරතුංගයන්ට මෙන්ම රන්ජන් රාමනායක රාජ්‍ය අමාත්‍යවරයාට පමණක් නොව පොදුවේ සියලු දේශපාලනඥයින්ට ඔහුගේ මතවාදය ආදර්ශයක්ම වුණා. ශ්‍රී ලංකා කලා මණ්ඩලයේ සභාපති ධුරය මෙන්ම ශ්‍රී ලංකා වෛද්‍ය සභාවේ සභාපති ඇතුලු ධුර රැසක් දරමින් ක්ෂේත්‍ර ගණනාවක් පුරා ඔහු කළ මෙහෙය ඉමහත්. හේතුවාදී අදහස්වලින් මිත්‍යාව වෙනුවට විද්‍යාව මූලික කරගත් ඒ මහතා ව්‍යක්ත කථිකයෙකු ද වනවා. බටහිර වෛද්‍යවරයෙකු වුව ද දේශීය වෛද්‍ය ක්ෂේත්‍රය හෙළා නොදුටු මහාචාර්ය කාලෝ දේශීය වෛද්‍ය විද්‍යාලවල ද දේශකයෙකු වුණා. මහාචාර්ය කාලෝ ෆොන්සේකාගේම වචනවලින් පැවසුවහොත් ඔහු නවීන විද්‍යාත්මක චින්තනය ප්‍රගුණ කරන මානව හිතවාදය අදහන ලාංකේය අනන්‍යතාවන් අගයන ජ්‍යෙෂ්ඨ ප්‍රජාතාන්ත්‍රික පුරවැසියෙක් .  දැයෙන් සමුගත් මෙම විශිෂ්ට යුග පුරුෂයාට ITN අප ද හිසනමා අවසන් ආචාරය පුදකර සිටිනවා."}