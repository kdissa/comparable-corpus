{"Header": "වඩුමඩු අලුතින් ලියාපදිංචිය සහ ගස් කැපීමේ යන්ත‍්‍ර ආනයනය තහනම් කරන බව ජනපති කියයි", "Time": " ජූනි 6, 2019 18:41 ", "Content": "පරිසරය රකින නීති ප්‍රායෝගිකව ක්‍රියාවට නැංවීමට සියලු අංශ කැපවිය යුතු බව ජනාධිපති මෛත්‍රීපාල සිරිසේන මැතිතුමා අවධාරණය කරනවා. කොළඹ බණ්ඩාරනායක සම්මන්ත්‍රණ ශාලාවේ පැවති ජගත් පරිසර දින සැමරුම් උත්සවය අමතමින් ජනාධිපතිතුමා මේ අදහස් පළකළා. ගස් කැපීම සදහා භාවිත කරන යන්ත‍්‍ර ආනයනය මුළුමනින්ම තහනම් කිරිමට කටයුතු කරන බවත් ඒ සදහා ගැසට් නිවේදනයක් නිකුත් කිරිමට තමා උපදෙස් ලබාදි ඇති බවයි ජනාධිපතිතුමා ප‍්‍රකාශ කළා. වඩුමඩු අලුතින් ලියාපදිංචිය නතර කිරිමටත් , ලී මෝල් හිමියන් වෙනත් ව්‍යාපාර අංශ වලට යොමු කිරිමේ වැඩපිළිවෙලකට එළඹීමටත් උපදෙස් ලබාදි ඇති බවයි ජනාධිපතිතුමා වැඩිදුරටත් ප්‍රකාශ කළේ. ජගත් පරිසර දිනයට සමගාමීව තිරසර වන කළමනාකරණය තුළින් වායු දූෂණය අවම කිරීම යන තේමාව යටතේ සැමරුම් උළෙල සංවිධානකර තිබුණා. පරිසර ප්‍රතිඥාව ලබාදීමෙන් අනතුරුව ජගත් පරිසර දින සැමරුම් උත්සවය ආරම්භ කෙරුණා. වායු හා ජල තත්ත්ව මිණුම් ඒකක පිළිබද වෙබ් අඩවිය ජනාධිපතිතුමා අතින් විවෘත කෙරුණේ ඉන් අනතුරුවයි. වාහන වායු විමෝචන අරමුදල විසින් ලබාදෙන වායු මැනුම් ඒකකය නිල වශයෙන් මධ්‍යම පරිසර අධිකාරියේ අධ්‍යක්ෂ ජනරාල්වරායා වෙත භාරදීම ද මෙහිදී සිදුකෙරුණා. තිරසර පැවැත්ම උදෙසා වායු දූෂණය හා පාලනය නියාමනය කිරීම පිළිබද අත්පොත සහ සොබාකෙත සගරාව ජනාධිපතිතුමා වෙත පිළිගැන්වීම මෙහිදී සිදුකළා. 2019 ජගත් පරිසර දිනයට සමගාමීව ජනාධිපතිතුමා අත්සන් තැබූ වායු විමෝචන පාලන ගැසට් පත්‍රය එළිදැක්වුණු අතර එය ජනාධිපතිතුමා වෙත පිළිගන්වන ලැබුවේ මධ්‍යම පරිසර අධිකාරියේ අධ්‍යක්ෂ ජනරාල්වරයායි. පුත්තලම දිස්ත්‍රික්කයේ මුන්දලම ප්‍රාදේශීය ලේකම් බල ප්‍රදේශයේ පිහිටි හෙක්ටාර 27 ක ප්‍රදේශයක් පුරා පැතිර ඇති සැන්ඩිකාඩු වැලි කදුවැටිය බලපෑමට ලක්වන ප්‍රදේශයක් ලෙස සංරක්ෂණය කිරීමට අදාළ ගැසට් පත්‍රය එළිදැක්වීම මෙහිදී සිදුකෙරුණා. වන රෝපා ජාතික උත්සවයට සමගාමීව රාජ්‍ය ආයතන 14 ක පැළ තවාන් ඇති කිරීම සදහා රුපියල් මිලියන විසිඑකයි දශම තුනක ප්‍රතිපාදන ලබාදීමේ පොරොන්දු පත්‍රය මහවැලි සංවර්ධන හා පරිසර අමාත්‍යාංශයේ ලේකම්වරයා වෙත පිළිගැන්වූයේ ජනාධිපතිතුමා අතින්. පුනරුදය ජාතික වැඩසටහන මගින් මධ්‍යම පරිසර අධිකාරිය වෙත ලබාදෙන මූල්‍ය ප්‍රතිපාදන එහි අධ්‍යක්ෂ ජනරාල්වරයා වෙත භාරදීම ද මෙහිදී සිදුකෙරුණා. පරිසර හිතකාමී නිමැවුමක් කළ රත්නපුර සුමන බාලිකා විද්‍යාලයේ තරුෂි රාජපක්ෂ ශිෂ්‍යාව ඇගයීමට ලක්කරමින් ඇගේ ඉදිරි නිර්මාණ කටයුතු සදහා රුපියල් ලක්ෂ 15 ක මූල්‍ය පරිත්‍යාගයක් ප්‍රදානය කිරීම ජනාධිපතිතුමා අතින් සිදුකෙරුණා. තරුෂි විදුෂිකා රාජපක්ෂ ශිෂ්‍යාව නව නිර්මාණ රැසක් රටට දායාද කර ඇති අතර ලන්ච් ෂීට් වෙනුවට යොදාගත හැකි පරිසර හිතකාමී බෑගයක්ද නිර්මාණය කළා. මෙහිදී අදහස් දැක්වූ ජනාධිපතිතුමා අවධාරණය කළේ පරිසරය රකින නීති සහ පරිසරය වෙනුවෙන් ගෙන ඇති ප්‍රතිපත්තිමය තීන්දු තීරණ නිසි ලෙස ක්‍රියාවට නැංවීමට කටයුතු කිරීම සියලු දේශපාලනඥයන් මෙන්ම නිලධාරීන්ගේ වගකීමක් බවයි. ජගත් පරිසර දින සැමරුම් වෙනුවෙන් පැලයක් රෝපණය කිරීම ද ජනාධිපතිතුමා අතින් සිදුකෙරුණා. මීට අමතරව වායු තත්ත්ව මැනීමේ ජංගම රථය ද ජනාධිපතිතුමාගේ නිරීක්ෂණයට ලක්වුණා."}