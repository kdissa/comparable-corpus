{"Header": "චන්ද්‍රා කළුආරච්චි මහත්මියගේ දේහය පිළිබද අවසන් කටයුතු හෙට", "Time": " නොවැම්බර් 2, 2019 17:00 ", "Content": "ගුවන් විදුලිය,  වේදිකාව,  සිනමාව හා රූපවාහිනිය තුළින් රසික හදවත් දිනාගත් චන්ද්‍රා කළුආරච්චි මහත්මිය අභාවප්‍රාප්ත වුණා. 1961 වසරේදී ගුවන් විදුලිය සමග සම්බන්ධ වූ කළුආරච්චි මහත්මිය මුවන්පැලැස්ස,  ගුවන් විදුලි රඟමඩල,  හේන්යාය ආදී වැඩසටහන් රැසකටම සිය හඬ පෞරුෂය එක් කළා. එමෙන්ම වේදිකාවෙන් සිය ප්‍රතිභාව ප්‍රදර්ශනය කළ ඇය නාට්‍ය රැසකටම උපරිම දායකත්වය ලබා දුන්නා. රත්තරං පුතා  හෙයියම්මාරුව නාට්‍යයෙන් ඇය මෙම ක්ෂේත්‍රයට පිවිසියා. අනතුරුව ප්‍රකට නාට්‍ය රැසකටම දායකත්වය ලබා දුන් චන්ද්‍රා කළුආරච්චි මහත්මිය රාජ්‍ය සම්මානයට පවා පාත්‍ර වුණා. තුන්මන්හන්දිය,  බක්මහකදීගේ,  වැලිකතර,  මාතර ආච්චි , පාරදිගේ ආදී චිත්‍රපට රැසකටම ඇය රංගනයෙන් දායක වුණා. මෙරට රූපවාහිනී ඉතිහාසයේ පළමු යුගයේම ටෙලි නාට්‍ය නිළියක බවට පත් වීමට ද ඇය වාසනාවන්ත වුණා. දිමුතු මුතු,  දූ දරුවෝ,  ඉංගම්මාරුව ආදී ටෙලි නාට්‍ය රැසකටම ඇය සිය දායකත්වය ලබා දුන්නා. ප්‍රවීණ ගායන ශිල්පී ලක්‍ෂ්මන් විජේසේකර මහතාගේ බිරිඳ වන චන්ද්‍රා කළුආරච්චි මහත්මියගේ දේහය මේ වන විට ගල්කිස්ස කලාපුරයේ පිහිටි නිවසේ තැන්පත් කර තිබෙනවා. අවසන් කටයුතු දෙහිවල ගල්කිස්ස පොදු සුසාන භූමියේදී හෙට පස්වරු 5 ට සිදුකෙරෙනවා."}