{"Header": "නිකවැරටියේ දැරියට පහරදුන්  ග්‍රාම නිලධාරීවරියගේ වැඩ තහනම්-සැකකරුවන් රිමාන්ඩ්", "Time": " ජනවාරි 4, 2020 18:00 ", "Content": "නිකවැරටිය ප්‍රදේශයේ දී 13 හැවිරිදි දැරියකට අමානුෂික ලෙස පහරදීම සම්බන්ධයෙන් අත්අඩංගුවට ගත් තිදෙනා රක්ෂිත බන්ධනාගාර ගත කෙරුණා. නිකවැරටිය මහේස්ත්‍රාත් අධිකරණයයි නියෝගය ලබා දුන්නේ. නිකවැරටිය කොට වෙහෙර ප්‍රදේශයේ දී 13 හැවිරිදි මෙම දැරියට අමානුෂික ලෙස පහරදීම් සිදුකරන දර්ශන මාධ්‍ය මගින් ප්‍රචාරය කෙරුණා. මේ සම්බන්ධයෙන් සමාජය තුළ විශාල කතිකාවතක් ඇතිවුණේ බොහෝ දෙනා තුළ හටගත් කම්පනය ද මූලික කරගනිමින්. තොරතුරු වාර්තාවීමත් සමග ක්‍රියාත්මක වූ කොටවෙහෙර පොලිසිය පහරදීම සිදුකළ දැරියගේ පියාගේ දෙවන විවාහයේ බිරිද සහ එම කාන්තාවගේ සහෝදරිය වන ග්‍රාමනිලධාරිණිය, මෙන්ම දැරියගේ පියා ද අත්අඩංගුවට ගනු ලැබුවා. පහරකෑමට ලක්වූ දැරිය ප්‍රතිකාර සදහා නිකවැරටිය රෝහලට ඇතුළත් කෙරුණු අතර වැඩිදුර පරික්ෂණ හා ප්‍රතිකාර සදහා ඇය කුරුණෑගල ශික්ෂණ රෝහල වෙත මාරු කර යැවීමටයි පියවර ගැනුණේ. සැකකාරියන් දෙදෙනා සහ සැකකරු නිකවැරටිය මහේස්ත්‍රාත් අධිකරණයට ඉදිරිපත් කෙරුනු අතර ඔවුන් ලබන 16 දක්වා රක්ෂිත බන්ධනාගාර ගත කිරීමට අධිකරණය නියෝග කළා. මේ අතර මෙම අමානුෂික පහරදීමට සම්බන්ධ වූ ග්‍රාමනිලධාරිණියගේ සේවය වහාම ක්‍රියාත්මක වන පරිදී අත්හිටුවීමට පියවර ගෙන තිබෙනවා. ඒ අමාත්‍ය ජනක බණ්ඩාර තෙන්නකෝන් මහතාගේ නියෝගයකට අනුව බවයි වාර්තා වන්නේ."}