{"Header": "ගෑස් හිඟයට ඉදිරි දින කිහිපයේ දී මුළුමනින්ම විසඳුම්", "Time": " නොවැම්බර් 4, 2019 12:39 ", "Content": "ගෑස් හිඟයට පිළියමක් ලෙස ලිට්‍රෝ සමාගම ගෑස් මෙට්‍රික්ටොන් දොළොස් දහසක හදිසි මිලදී ගැනීමක් සිදු කිරීමට කටයුතු යොදා තිබෙනවා. මුදල් අමාත්‍යාංශය යටතේ පවතින ලිට්‍රෝ ගෑස් සමාගම මෙම හදිසි මිලදී ගැනීම සඳහා යොමු වී ඇති අතර අදාළ ගෑස් තොග කඩිනමින් වෙළෙඳපොළට නිකුත් කිරීමට නියමිතයි. ගෑස් මෙට්‍රික්ටොන් තුන්දහස් හයසියයක් රැගත් නැවක් පසුගිය සෙනසුරාදා මෙරටට සේන්දු වුණා. තවත් මෙට්‍රික්ටොන් තුන්දහස් හයසියයක නැවක් හෙට පැමිණීමට නියමිතයි. ලබන සෙනසුරාදා ද මෙට්‍රික්ටොන් තුන්දහස් හයසියයක නැවක් පැමිණෙන බවයි මුදල් අමාත්‍යාංශය නිවේදනය කරන්නේ. සාමාන්‍ය ප්‍රසම්පාදන ක්‍රියාවලිය යටතේ ඇණවුම් කරන ලද ගෑස් මෙට්‍රික්ටොන් හය දහස බැගින් වූ නැව් දෙකක් ලබන සතිය තුළදී දිවයිනට ළඟා වීමට නියමිතයි. ඒ අනුව ගෑස් සැපයීමේදී තිබූ අඩුපාඩු මෙම සතිය තුළදී අවසන් වන බවයි මුදල් අමාත්‍යාංශය නිවේදනය කරන්නේ. මේ පිළිබඳ අනවශ්‍ය කලබලයට පත් නොවන ලෙස ද රජය ජනතාවට දැනුම් දෙනවා. ගෑස් හිඟය අවස්ථාවක් කර ගනිමින් වැඩි මිලට අලෙවි කරන නියෝජිතයින් 40 දෙනෙකු පමණ පාරිභෝගික අධිකාරිය වටලා ඇති අතර ඔවුන්ට එරෙහිව නඩු පැවරීමට නියමිතයි."}