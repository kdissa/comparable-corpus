{"Header": "විජයකලා රාජ්‍ය ඇමති ධුරයෙන් ඉල්ලා අස්වීමට තීරණය කරයි", "Time": " ජූලි 5, 2018 08:40 ", "Content": "පසුගියදා යාපනයේ පැවති රාජ්‍ය උත්සවයකදී තමන් සිදුකළ ප්‍රකාශය සම්බන්ධයෙන් රාජ්‍ය අමාත්‍ය විජයකලා මහේෂ්වරන් මහත්මිය කණගාටුවට පත්වන බව ITN මාධ්‍ය ජාලයේ වසන්තම් නාලිකාවට විශේෂ ප්‍රකාශයක් කරමින් සදහන්  කළා. පසුගිය කාල වකවානුවේදී උතුරේ සිදුවූ සිද්ධීන් පිළිබද අදහස් දැක්වීමේ දී  ඇතිවූ ආතතිය සහ හැගීම්බර වීම හේතුවෙන් ඇය මෙම ප්‍රකාශය සිදුකළ බවයි වැඩිදුරටත් සදහන් කරන්නේ. රාජ්‍ය අමාත්‍යවරියගේ ප්‍රකාශයෙන් ආණ්ඩුක්‍රම ව්‍යවස්ථාව උල්ලංඝනය වී ඇත්දැයි සොයා බලන ලෙස කතානායක කරූ ජයසූරිය මහතා නීතිපතිවරයාට දැනුම් දීමත් සමග පරික්ෂණ ආරම්භ කෙරුණා. එහි නිගමනයන්ට අනුකූලව ඉදිරි ක්‍රියාමාර්ග ගැනීමට තමන් සූදානම් බවත් ,මහේෂ්වරන් මහත්මිය වැඩිදුරටත් සදහන් කළා. තමන් ඊයේ කොළඹ දී අග්‍රාමාත්‍ය රනිල් වික්‍රමසිංහ මහතා හමුවී සාකච්ඡා පැවැත්වූ බව සදහන් කළ ඇය නීතියට හිස නමමින් ආදර්ශවත් තීරණයක් ගැනීමට සූදානමින් සිටින බවත් පැවසුවා."}