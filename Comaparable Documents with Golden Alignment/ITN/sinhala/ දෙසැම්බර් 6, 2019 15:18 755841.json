{"Header": "අධි චෝදනා 19කට වරදකරුවූ ගණකාධිකාරීවරයෙකුට වසර 367ක සිරදඬුවමක්", "Time": " දෙසැම්බර් 6, 2019 15:18 ", "Content": "රුපියල් විසි එක් ලක්ෂයකට අධික මුදලක් වංචා කිරීම ඇතුලු අධි චෝදනා 19 කට වරදකරුවූ ගණකාධිකාරීවරයෙකුට වසර 367 ක සිරදඬුවමක් නියම කර තිබෙනවා. කොළඹ මහාධිකරණ විනිසුරු ශෂී මහේන්ද්‍රන් මහතායි නියෝගය නිකුත් කළේ. බරපතල වැඩ සහිත සිරදඬුවමට අමතරව රුපියල් ලක්ෂ 19 ක දඩයක් ද පනවා තිබෙනවා. ගණකාධිකාරීවරයා සේවය කළ ආයතනයට ව්‍යාජ ලේඛන ඉදිරිපත් කරමින් මුදල් වංචාව සිදුකර ඇති බවටයි ඔහුට චෝදනා එල්ල වුණේ. 2000 වසරේ ජනවාරී මාසයේ සිට 2001 වසරේ ජනවාරී මාසය දක්වා කාලය තුළ එම වංචාව සිදුකර ඇති බව ද අධිකරණයේදී අනාවරණය වුණා. කී‍්‍රඩා භාණ්ඩ අළෙවි කරන පෞද්ගලික ආයතනයකයි ඔහු සේවය කර ඇත්තේ. සමාජයට ආදර්ශයක් වන පරිදි විත්තිකරුට එරෙහි දඬුවම පනවන බව වසර 367 ක සිරදඬුවම නියම කරමින් මහාධිකරණ විනිසුරුවරයා සඳහන් කළා."}