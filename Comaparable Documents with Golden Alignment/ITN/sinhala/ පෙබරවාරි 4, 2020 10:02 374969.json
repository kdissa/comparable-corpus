{"Header": "දැනෙන වෙනස්කම් රැසකින් නැවුම් ගමනක් අරඹන්න ITN සූදානම්", "Time": " පෙබරවාරි 4, 2020 10:02 ", "Content": "ස්වාධීන රූපවාහිනී සේවය අද සිට දැනෙන වෙනස්කම් රැසකින් නැවුම් ගමනක් ආරම්භ කරනවා. මෙරට පළමු රූපවාහිනී නාලිකාව ලෙස දශක 4 ක් ස්වාධීන රූපවාහිනිය ජනතාවට සමීප වුණේ ගුණාත්මක හා උසස් රසවින්දනයක් ප්‍රේක්ෂකයන්ට ලබාදෙමින්. එහි තවත් සුවිශේෂී පියවරක් අද සිට කි‍්‍රයාත්මක කිරීමටයි ස්වාධීන රූපවාහිනිය කටයුතු යොදා තිබෙන්නේ. නව වෙනස්කම් රැසක් ඊට අයත් වනවා. ටෙලි නාට්‍යය, ප‍්‍රවෘත්ති සහ කාලීන වැඩසටහන් ඇතුලු සියලු වැඩසටහන් නව මුහුණුවරක් සමගින් ඉදිරිපත් කිරීමයි අපේක්ෂාව. ඒ අනුව වළාකුළු දොරින් ගලන්න හා සිහින නාට්‍යය දෙක අද සිට විකාශය කිරීමටයි කටයුතු යොදා තිබෙන්නේ. ප්‍රේක්ෂක රසවින්දනය වඩාත් දියුණු කිරිම සඳහා සාධනීය වැඩපිළිවෙල ගණනාවක් ඉදිරිපත් කිරීමයි අරමුණ. ඒ අනුව සම්භාව්‍ය නාට්‍යය හා රසවින්දනය මෙන්ම දැනුම ලබාදෙන වැඩසටහන් ගණනාවක් නව වැඩපිළිවෙලට ඇතුලත් කර තිබෙනවා. කාලීන සිදුවීම් හේතුවෙන් ජන සමාජයේ පැවැත්වීමට එල්ල කරන බලපෑම පිළිබදව ජනතා වේදිකාවක් නිර්මාණය කිරීමත් ස්වාධීන රූපවාහිනියේ ප‍්‍රවෘත්ති විකාශයේ අරමුණක්. දේශපාලන, සංස්කෘතික හා සාමාජීය සිදුවීම් තුළ සත්‍ය කරුණු වගකීම් සහිතව ප‍්‍රවෘත්ති විකාශ තුළින් වාර්තා කිරීමටයි කටයුතු යොදා තිබෙන්නේ. ජනතා මතවාදී අදහස් ඉදිරිපත් කිරීමේ නිවැරදි හා නිවහල් මාධ්‍ය සංස්කෘතියක් ඇති කිරීමත් ස්වාධීන රූපවාහිනියේ අපේක්ෂාවක්."}