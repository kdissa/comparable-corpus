{"Header": "අමල් කරුණාසේකර තවදුරටත් රිමාන්ඩ්", "Time": " අගෝස්තු 6, 2018 18:00 ", "Content": "මාධ්‍යවේදී කීත් නොයාර් මහතාට පහරදීමේ සිද්ධිය සම්බන්ධයෙන් හිටපු හමුදා මාණ්ඩලික ප්‍රධානී විශ්‍රාමික මේජර් ජෙනරාල් අමල් කරුණාසේකර ලබන මස විසි වනදා දක්වා යළි රක්ෂිත බන්ධනාගාර ගත කෙරුණා. මාධ්‍ය‍වේදී කීත් නොයාර් මහතාට පහර දීමේ සිද්ධිය සම්බන්ධ නඩුව ගල්කිස්ස මහේස්ත්‍රාත් අධිකරණයේ දී අද යළි කැදවනු ලැබුවා. සිද්ධිය සම්බන්ධයෙන් දැනට රක්ෂිත බන්ධනාගාර ගතකර සිටින අටවන සැකකරුවන හිටපු යුද හමුදා මාණ්ඩලික ප්‍රධානී විශ්‍රාමික මේජර් ජෙනරාල් අමල් කරුණාසේකර අද අධිකරණය හමුවට කැදවා තිබුණා. පැමිණිල්ල වෙනුවෙන් අපරාධ පරික්ෂණ දෙපාර්තමේන්තුව රස පරික්ෂණවල ප්‍රගතිය වැඩිදුර වාර්තාවක් මගින් අධිකරණයට ඉදිරිපත්කළා. ඔස්ට්‍රේලියාවට ගොස් කීත් නොයාර් මහතාගෙන් ලබා ගත් ප්‍රකාශය සම්බන්ධ පරික්ෂණවල ප්‍රගතිය ඉදිරියේදී අධිකරණයට දන්වන බව ද අපරාධ පරික්ෂණ දෙපාර්තමේන්තු නිලධාරීන් පවසා සිටියා."}