{"Header": "නව කමිටුවේ අධීක්ෂණය යටතේ  ක්‍රිකට් නිලවරණයට සුදානම්", "Time": " ජූලි 4, 2018 12:50 ", "Content": "ශ්‍රී ලංකා ක්‍රිකට් ආයතනයට නව නිලධාරී මණ්ඩලයක් තෝරා පත්කර ගැනීමේ නිලවරණය සදහා පවතින නීතිය යටතේ අවශ්‍ය කටයුතු සිදුකරන බව ක්‍රීඩා අමාත්‍යාංශ ලේකම්වරයා අභියාචනාධිකරණයට අද (04) දැනුම් දුන්නා. ඒ අනුව අලුතින් පත්කරන ලද නිලවරණ කමිටුවක අධීක්ෂණය යටතේ නිලවරණය පැවැත්වීමට ලේකම්වරයා යෝජනා කර තිබෙනවා. ලේකම්වරයා වෙනුවෙන් මෙම කරුණු අභියාචනාධිකරණයට අද (04) දැනුම් දුන්නේ නීතිපතිවරයා හරහායි. ශ්‍රී ලංකා ක්‍රිකට් ආයතනයේ සභාපති ධුරය සදහා පැවැත්වීමට නියමිත නිලවරණය වළක්වාලමින් නිකුත් කළ අතුරු තහනම් නියෝගය අත්හිටුවීමට අභියාචනාධිකරණය මීට පෙර නියෝග කළා. මාස හයකට පෙර ක්‍රිකට් නිලවරණය   නොපවත්වන්නේ නම් ශ්‍රී ලංකා ක්‍රිකට් ආයතනයේ සාමාජිකත්වය සම්බන්ධයෙන් තීරණයක් ගන්නා බවට ජාත්‍යන්තර ක්‍රිකට් කවුන්සිලය දන්වා ඇති බව ජනාධිපති නීතීඥ අලි සබ්‍රි මහතා අධිකරණයට දැනුම් දුන්නා. මෙම පෙත්සමට සම්බන්ධ සියලු පාර්ශ්ව වල එකගතාව මත අතුරු තහනම් නියෝගය දීර්ඝ නොකිරීමට අභියාචනාධිකරණය තීරණය කළා. ශ්‍රී ලංකා ක්‍රිකට් ආයතනයේ තනතුරු සදහා ඉදිරිපත් කළ පෙර නාම යෝජනා අවලංගුකර අලුතින් නාමයෝජනා කැදවා නව නිලවරණයක් පැවැත්වීමට සියලු පාර්ශ්ව මීට පෙර එකගතාව පළකළා."}