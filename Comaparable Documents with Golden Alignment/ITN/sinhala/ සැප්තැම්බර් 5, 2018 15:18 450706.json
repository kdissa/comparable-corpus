{"Header": "16න් පහළ හොකී බාලක ශූරතාව කොළඹ ආනන්ද විද්‍යාලයට", "Time": " සැප්තැම්බර් 5, 2018 15:18 ", "Content": "සමස්ථ ලංකා පාසල් වයස අවුරුදු 16 න් පහළ හොකී තරගාවලියේ බාලක ශූරතාව දිනා ගැනීමට කොළඹ ආනන්ද විද්‍යාලය සමත්වුණා. එහි බාලිකා ශූරතාව හිමිවූයේ මහනුවර සීතාදේවි බාලිකා විද්‍යාලයටයි. කෙසේ වෙතත් තරගාවලිය පැවැත්වූ ක්‍රීඩා පිටි හොකී ක්‍රීඩා කිරීම සදහා පහසුකම් නොතිබූ බවයි ක්‍රීඩක ක්‍රීඩිකාවන් චෝදනා කරන්නේ. මාතලේ දිස්ත්‍රික්කය කේන්ද්‍රකර ගනිමින් පැවති තරගාවලියට බාලක කණ්ඩායම් 40 ක් එක්ව සිටියා. ඊට එක්වූ බාලිකා කණ්ඩායම් ගණන 16 ක්. මාතලේ එඩ්වර්ඩ් පාර්ක් ක්‍රීඩාංගනය, හින්දුවිද්‍යාලයීය ක්‍රීඩාපිටිය හා මාතලේ විද්‍යා විද්‍යාලයීය ක්‍රීඩා පිටියේදී තරග පැවැත්වුණා. මෙම ක්‍රීඩාංගන හොකී ක්‍රීඩා කළ හැකි තත්ත්වයක පැවතියේ නැහැ. තණකොළ පඳුරු හා වලගොඩැලි වලින් ක්‍රීඩා පිටිය පිරී පැවතුණා. මේ හේතුවෙන් තරගාවලියට එක්වූ ඇතැම් පාසල්වල ක්‍රීඩක ක්‍රීඩිකාවන් ආබාධවලට ලක්වුණා. එක් ක්‍රීඩකයෙකුගේ මුහුණෙහි පන්දුව වැදීමෙන් ඔහු බරපතල ආබාධයකට ලක්වූ බව වාර්තා වනවා. මේ පිලිබද පාසල් හොකී සංගමයේ ලේකම් ඉන්ද්‍රවංශ හේරත් මහතාගෙන් කරුණු විමසා සිටියද ඔහු ඊට පිලිතුරුදීම ප්‍රතික්ෂේප කළා. මෙම තරගාවලියට එක්වූ ක්‍රීඩක ක්‍රීඩිකාවන් සදහා මූලික අවශ්‍යතා සම්පූර්ණ කිරීමට ද පාසල් හොකී සංගමය අසමත් වුණා."}