{"Header": "දින 60න් නිවාස දාහතර දහසක් ඉදිකරන ජාතික වැඩපිළිවෙල ඇරඹෙයි", "Time": " පෙබරවාරි 1, 2020 12:14 ", "Content": "අඩු අදායම් ලාභීන් වෙනුවෙන් දින 60කින් නිවාස 14022ක් ඉදි කිරීමේ ජාතික උත්සවය අග්‍රාමාත්‍ය මහින්ද රාජපක්ෂ මහතාගේ ප්‍රධානත්වයෙන් කුරුණෑගල ගිරිබාව ප්‍රදේශයේ දී ආරම්භ කෙරුණා. ගමට ගෙයක් රටට හෙටක් යන තේමාව යටතේයි මෙය ක්‍රියාත්මක වන්නේ. ජනාධිපති ගෝඨාභය රාජපක්ෂ මැතිතුමාගේ රට හදන සෞභාග්‍ය දැක්ම ප්‍රතිපත්ති ප්‍රකාශය අනුව යමින් මෙය ක්‍රියාත්මකයි. ව්‍යාපෘතිය සදහා මහා භාණ්ඩාගාරය රුපියල් මිලියන 8413කට අධික මුදලක් වෙන් කර තිබෙනවා. ජාතික නිවාස සංවර්ධන අධිකාරියේ මෙහෙයවීමෙන් එය ක්‍රියාත්මකයි. මෙරට නිවාස අවශ්‍යතාව හාරලක්ෂ පනස්පන්දහසක් පමණ වනවා. එමෙන්ම වැඩිදියුණු කළ යුතු නිවාස සංඛ්‍යාව පන්ලක්ෂ තිස් හතර දහසක් බවයි සංඛ්‍යාලේඛන පෙන්වා දෙන්නේ. මේ අතර මීට සමගාමීව ප්‍රදේශ රැසකම නිවාස ව්‍යාපෘති අද (01) ආරම්භ කෙරුණා. ඒ අනුව කලුතර ප්‍රාදේශීය ලේකම් කොට්ඨාසයේ පරදූව ග්‍රාමසේවා වසමේ ගලපාත ප්‍ර දේශයේ දිළිදු පවුලක්  සදහා නව නිවසක් ඉදිකිරීම රාජ්‍ය අමාත්‍ය ජයන්ත සමරවීර මහතාගේ ප්‍රධානත්වයෙන්  ආරම්භ කෙරුණා. මහජන නියෝජිතයන්,  රජයේ නියෝජිතයන් ඇතුළු පිරිසක් මෙම අවස්ථාවට එක්ව සිටියා. පාදුක්ක කහවල ග්‍රාමසේවා වසමේ නව නිවසක් ඉදිකිරීම ආරම්භ කෙරුණේ අවිස්සාවේල්ල ශ්‍රී ලංකා පොදුජන පෙරමුණේ ආසන සංවිධායක රවීන්ද්‍ර ජයසිංහ මහතාගේ ප්‍රධානත්වයෙන්. නිවාස සංවර්ධන අධිකාරිය,  පාදුක්ක ප්‍රාදේශීය මහලේකම් කාර්යාලය හා එක්ව මෙම ව්‍යාපෘතිය ක්‍රියාත්මක කරනවා."}