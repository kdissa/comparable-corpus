{"Header": "ඉස්ලාම් බැතිමතුන් හරසරින් සමරන රාමසාන් අදයි", "Time": " ජූනි 5, 2019 09:20 ", "Content": "මාසයක් පුරා පැවති රාමසාන් උපවාස සමය අවසන් කරමින් ඉස්ලාම් බැතිමතුන්ගේ ඊදුල් ෆීතර් උත්සවය අද පැවැත්වෙනවා. ඉස්ලාමිය දින දර්ශනයේ නව වන මාසය රාමසාන් මාසයයි. මෙම මාසයේ නව සද දැකිමත් සමඟ ලොව පුරා සිටින ඉස්ලාම් බැතිමතුන් රාමසාන් උපවාසය ආරම්භ කළා. රාමසාන් උපවාසය නිමාවට පත්වීමත් සමග පළමු සඳ දැකිමෙන් පසු ඊදුල් ෆීතර් රාමසාන් උත්සවය ඉස්ලාම් බැතිමතුන් දැඩි භක්තියෙන් හා ප්‍රීතියෙන් යුතුව සමරනවා. ශ්‍රී ලාංකිකයින් නෝම්බි යනුවෙන් හදුන්වන්නේ මෙම රාමසාන් උපවාස සමයයි. දුප්පතුන්ට සහ ඥාතින්ට දාන පරිත්‍යාග කිරිම සියලු ඉස්ලාම්වරුන්ගේ යුතුකමක් බවයි කුරානයේ කියවෙන්නේ. ඉස්ලාම් බැතිමතුන් අනුගමනය කල යුතු ධර්ම කරුණු පහෙන් එකක් ලෙසද  එය සැළකෙනවා. රාමසාන් උත්සවය වෙනුවෙන් සුබපතමින් ජනාධිපති මෛත්‍රීපාල සිරිසේන මැතිතුමා සදහන් කරන්නේ ලෞකික ආශාවන්ගෙන් ඉවත්ව ආගමික පිළිවෙත් පුරමින් දිළිදුන් හා අසරණයන් වෙනුවෙන් පරිත්‍යාගයන් සිදුකරමින් ඉස්ලාම් බැතිමතුන් ගතකරන මෙම කාලය සියලු දෙනා අතර සහයෝගය වර්ධනයට පදනමක් බවයි. ලොව පවතින සියලු දර්ශන හෝ ආගමික ඇදහිලි හමුවන්නේ මිනිස් ශිෂ්ඨාචාරයේ දිගු ගමනක් අතරතුරයි. අවිශ්වාසය සහ සැකයේ අදුර දුරුවී සහෝදර මිනිසුන් ලෙස අත්වැල් බැදගැනීමට හැකි අනාගතයක් උදාවේවායි ජනාධිපතිතුමා සිය පණිවුඩයේ සදහන්කර තිබෙනවා. අග්‍රාමාත්‍ය රනිල් වික්‍රමසිංහ මහතා රාමසාන් උත්සවය වෙනුවෙන් සුබපැතුම් පණිවුඩයක් නිකුත් කරමින් කියාසිටින්නේ ජාති ආගම් භේදවලින් තොරව ජනතාව එකාවන්ව මව්බිම අභිවෘද්ධියකරා ගෙන යාමට කැපවිය යුතු බවයි. ඉස්ලාම් දහම තුළ පවතින ආධ්‍යාත්මික හර පද්ධතිය මෙන්ම මානව හා සමාජීය වටිනාකම් මැනවින් හදුනා ගැනීමට රාමසාන් උත්සවය කදිම අවස්ථාවක් බවයි. විපක්ෂ නායක මහින්ද රාජපක්ෂ මහතා ද රාමසාන් උත්සවය වෙනුවෙන් සුබපැතුම් එක්කරනවා. ඒ මහතා ප්‍රකාශ කරන්නේ සියලු ජාතීන්ට සහ සියලු ආගම්වලට ගරු කිරීම මෙන්ම තමන් උපන් රටට ආදරය කිරීම වැනි ගුණදහම් පුහුණු කිරීමට සැබෑ මුස්ලිම් භක්තිකයන් ක්‍රියා කරන බවයි. සියවස් ගණනක් පුරා දේශීය සංස්කෘතියට අනුගත වෙමින් එහි ගෞරවනීය කොටස්කරුවන් ලෙස ඉස්ලාම් බැතිමතුන් ක්‍රියාකළ බව කතානායක කරූ ජයසූරිය මහතා සදහන් කරනවා. සාමය වෙනුවෙන් කැපවන අති මහත් බහුතර සහෝදර මුස්ලිම් ජනතාවගේ එකමුතුව බිද දැමීමට නොහැකි බවයි රාමසාන් උත්සවය සුබපතමින් කතානායකවරයා අවධාරණය කරන්නේ."}