{"Header": "පොළොන්නරුව දිස්ත්‍රික්කයෙන් වී මෙට්‍රික්ටොන් පනස්දහසක් මිලදී ගැනීමට රජය සැළසුම්කරයි", "Time": " පෙබරවාරි 6, 2020 20:10 ", "Content": "පොළොන්නරුව දිස්ත්‍රික්කයෙන් වී මෙට්‍රික්ටොන් පනස්දහසක් මිලදී ගැනීමට රජය සැළසුම්කර තිබෙනවා. ඊට අවශ්‍ය සියලු කටයුතු සූදානම් බවයි දිස්ත්‍රික් ලේකම් පණ්ඩුක අබේවර්ධන මහතා පවසන්නේ. 2019, 2020 මහ කන්නයේ වී වගාවේ අස්වනු නෙළීම ඉදිරි සති තුන තුළ ආරම්භ වනවා. පොළොන්නරු දිස්ත්‍රික්කයේ එම වී අස්වැන්න සහතික මිලට මිලදී ගැනීම සදහා වී අලෙවි මණ්ඩලය සියලු කටයුතු සූදානම්කර තිබෙනවා. සෑම වර්ගයකම වී කිලෝග්‍රෑමයක් රුපියල් 50 ක මිලකට මිලදී ගැනීම සිදුවන අතර දිස්ත්‍රික්කයේ සියලු ප්‍රදේශ ආවරණය වන පරිදි එය ක්‍රියාවට නැංවෙන බවයි පොළොන්නරුව දිස්ත්‍රික් ලේකම් කාර්යාලයේ පැවති කෘෂිකර්ම කමිටු රැස්වීමේ දී ප්‍රකාශ කෙරුණේ."}