{"Header": "නව අධිරාජයාගේ පත්වීමෙන් ජපානය පුරා සැණකෙළි", "Time": " මැයි 1, 2019 16:50 ", "Content": "නරුහිතෝ කුමරු ජපානයේ නව අධිරාජයා ලෙස අද නිල වශයෙන් වැඩ භාරගැනීම සිදු කළා. ඒ වෙනුවෙන් සාම්ප්‍රදායික උත්සවයක් පැවැත්වුණා. නව අධිරාජ්‍යයා පත්වීම පිළිබද ජපාන ජනතාව ප්‍රීති උත්සව පවත්වනවා. නරුහිතෝ කුමරු එරට 126 වැනි අධිරාජ්‍යයා ලෙසයි දිවුරුම් දුන්නේ. ජපානයේ හිටපු අධිරාජ්‍යයා වූ අකිහිතෝ අධිරාජ්‍යයාගේ වයස්ගත තත්ත්වය සහ අසනීප තත්ත්වය සැලකිල්ලට ගනිමින් කිරුළ අත්හැරීම නිල වශයෙන් ඊයේ සිදුකළා. ඉන් අනතුරුවයි ඔහුගේ පුත් නරුහිතෝ කුමරු ජපානයේ නව අධිරාජ්‍යයා ලෙස අද වැඩ භාරගත්තේ. ඒ ජපානයේ ටෝකියෝ අගනුවර ඉම්පීරියල් මන්දිරයේදීයි. නරුහිතෝ අධිරාජ්‍යයා පත්වීමත් සමඟ ජපානයට අද සිට රයිවා නමින් නව යුගයක් ආරම්භ වනවා. එහි තේරුම වන්නේ විධානය සහ සමඟිය යන්නයි. මෙම නව යුගය නරුහිතෝ අධිරාජ්‍යයා සිය ධුරයේ සිටින තෙක් පවතිනු ඇති. අද පැවති සාම්ප්‍රදායික උත්සවය සදහා කාන්තාවන් සහභාගි නොවූ අතර ඉන් පසුව පැවැත්වූ නිල උත්සවය සදහා රජ පවුලේ සියළුදෙනා සහ ජපාන අග්‍රාමාත්‍ය ෂින් සෝ අබේ මෙන්ම රාජ්‍ය තාන්ත්‍රිකයින් රැසක් එක්ව සිටියා. ජපානයේ අධිරාජ්‍යයෙකු ලෙස පත්වන අයෙකුට සැමරුම් භාණ්ඩ 3ක් හිමි වනවා. ඒ කඩුවක්, කණ්ණාඩියක් සහ මැණික් ගලක්. ජපාන අධිරාජ්‍යයෙකුට කිසිදු දේශපාලන බලයක් එරට තුළ නැහැ. ජපානයේ ඓතිහාසික සංකේතයක් ලෙසයි අධිරාජ්‍යයෙකු සැලකෙන්නේ. සිය අධිරාජ්‍යයත්වය ලබා ගැනිමෙන් අනතුරුව පළමු වරට ජනතාව අමතමින් නරුහිතෝ අධිරාජ්‍යයා සදහන් කළේ තමන් ව්‍යවස්ථාවට අනුව කටයුතු කරන බවයි. 59 හැවිරිදි නරුහිතෝ අධිරාජ්‍යයා තම පියා සිදු කළ සේවය ද එහිදී ඇඟයිමකට ලක් කළා. නව යුගයක ආරම්භයත් සමඟ ජපාන වැසියන් සතියක් පුරාවට විවිධ සාම්ප්‍රදායික උත්සව සමරමින් සතුට භුක්ති විඳිනවා."}