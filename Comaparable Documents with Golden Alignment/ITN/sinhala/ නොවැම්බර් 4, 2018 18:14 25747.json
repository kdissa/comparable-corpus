{"Header": "අගමැති ජය ශ්‍රී මහා බෝ සමිදුන් වැදපුදා ගනී", "Time": " නොවැම්බර් 4, 2018 18:14 ", "Content": "අග්‍රාමාත්‍ය මහින්ද රාජපක්ෂ මැතිතුමා අද පස්වරුවේ ජය ශ්‍රී මහා බෝ සමිදුන් වැදපුදාගෙන ආශිර්වාද ලබා ගත්තා. අග්‍රාමාත්‍ය ධුරයේ දිවුරුම් දීමෙන් පසු පළමුවරටයි මහින්ද රාජපක්ෂ මැතිතුමා ජයශ්‍රී මහා බෝ සමිදුන් අද වැද පුදා ගත්තේ. අග්‍රාමාත්‍යතුමා අටමස්ථානාධිපති පූජ්‍ය ආචාර්ය පල්ලේගම සිරිනිවාස නාහිමියන් ද බැහැදුටුවා. අටමස්ථානවලට අයත් විහාරස්ථානවල නායක ස්වාමීන් වහන්සේද මේ අවස්ථාවට වැඩම කර සිටියා. මහාසංඝරත්නයේ පිරිත් සජ්ජායනා මධ්‍යයේ අගමැතිතුමා වෙත ආශිර්වාද ලබා දීම සිදු කෙරුණු අතර ලංකාරාමාධිපති ප්‍රධාන අධිකරණ සංඝ නායක පූජ්‍ය රලපනාවේ ධම්මජෝති ස්වාමීන් වහන්සේ විශේෂ අනුශාසනාවක් පැවැත්වූවා. ජනාධිපතිතුමා සහ අග්‍රාමාත්‍යතුමා එක්ව රට නිවැරදි මගට ගෙන යාමට කටයුතු කිරීම රටේ භාග්‍යයක් ලෙසයි උන්වහන්සේ පෙන්වා දුන්නේ. අමාත්‍ය මණ්ඩලය ඇතුළු සමස්ත රජය එක්ව ශීඝ්‍ර සංවර්ධනයකට ලක් කිරීම සදහා මහා සංඝරත්නයේ ආශිර්වාදය නිතැතින් හිමි වන බවද උන්වහන්සේ කියා සිටියා."}