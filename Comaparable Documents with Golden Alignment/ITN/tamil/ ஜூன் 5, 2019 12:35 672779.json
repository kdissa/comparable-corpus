{"Header": "மழையுடன் கூடிய காலநிலையினால் டெங்கு நோய் பரவக்கூடிய அபாயம்", "Time": " ஜூன் 5, 2019 12:35 ", "Content": "தற்போது நிலவுகின்ற மழையுடன் கூடிய காலநிலையினால் டெங்கு நோய் பரவக்கூடிய அபாயம் காணப்படுவதாக தேசிய டெங்கு ஒழிப்பு பிரிவின் விசேட வைத்திய நிபுணர் பிரசீலா சமரவீர தெரிவித்துள்ளார். கொழும்பு, கம்பஹா, களுத்துறை, இரத்தினபுரி மற்றும் காலி ஆகிய மாவட்டங்களிலேயே அதிகளவில் அச்சுறுத்தல் காணப்படுவதாக அவர் தெரிவித்தார். இந்த ஆண்டின் இதுவரையான காலப்பகுதியில் 19 ஆயிரத்திற்கும் அதிக டெங்கு நோயாளர்கள் இனங்காணப்பட்டுள்ளதாக அவர் தெரிவித்தார். இதனால் பொதுமக்கள் இக்காலப்பகுதியில் தமது வீட்டு சுற்றாடலை சுத்தமாக பேணுமாறு அறிவுறுத்தப்பட்டுள்ளனர். டெங்கு நுளம்புகள் பரவக்கூடிய விதத்தில் காணப்படுகின்ற சுற்றுச்சூழல் காரணிகள் குறித்து உடனடியாக அவதானம் செலுத்துமாறு பிரசீலா சமரவீர வலியுறுத்தியுள்ளார். இரண்டு நாட்களுக்கு மேல் ஒருவருக்கு காய்ச்சல் நீடித்தால் உடனடியாக வைத்திய ஆலோசனைகளை பெறவேண்டுமெனவும் தேசிய டெங்கு ஒழிப்பு பிரிவின் விசேட வைத்திய நிபுணர் பிரசீலா சமரவீர தெரிவித்துள்ளார்."}