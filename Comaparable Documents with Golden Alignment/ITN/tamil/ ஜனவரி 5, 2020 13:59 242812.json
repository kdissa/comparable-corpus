{"Header": "நுவரெலியாவில் பல்கலைக்கழகம் : அமைச்சர் பந்துல குணவர்தன நேரில் சென்று ஆராய்வு", "Time": " ஜனவரி 5, 2020 13:59 ", "Content": "ஜனாதிபதி கோட்டாப்ய ராஜபக்ஷ வழங்கிய வாக்குறுதிக்கமைய நுவரெலியாவில் பல்கலைக்கழகம் அமைக்கப்படுமென உயர்கல்வியமைச்சர் பந்துல குணவர்தன தெரிவித்துள்ளார். நுவரெலியா சததென்ன பூங்கா பல்கலைக்கழகமாக தரமுயர்த்தப்படவுள்ளது. இப்பகுதிக்கு அமைச்சர் பந்துல குணவர்தன நேற்றைய தினம் கண்காணிப்பு விஜயமொன்றை மேற்கொண்டார். இதன்போதே பூங்காவை பல்கலைக்கழகமாக மாற்றியமைக்கவுள்ளதாக அமைச்சர் தெரிவித்தார். நுவரெலியா மாவட்டத்திலுள்ள பிள்ளைகளின் கல்வித்தரத்தை உயர்த்துவதாகவும், கல்விப்பொதுத்தராதர உயர்தர பரீட்சையில் சித்தியடைந்த மாணவர்களுக்கு உயர்கல்வி வாய்ப்பினை பெற்றுத்தருவதாகவும் ஜனாதிபதி கோட்டாப்ய ராஜபக்ஷ தேர்தல் காலத்தில் வாக்குறுதியளித்தார். அதனடிப்படையிலேயே இப்பல்கலைக்கழகம் அமைக்கப்படவுள்ளதாக தகவல் தொடர்பாடல், தொழில்நுட்பம், உயர்கல்வி, தொழிற்கல்வி மற்றும் புத்தாக்க அமைச்சர் பந்துல குணவர்த்தன தெரிவித்தார்."}