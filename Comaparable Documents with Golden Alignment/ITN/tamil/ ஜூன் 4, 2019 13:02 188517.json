{"Header": "உலகக்கிண்ண போட்டியில் இன்று ஆப்கானிஸ்தானை எதிர்கொள்கிறது இலங்கை", "Time": " ஜூன் 4, 2019 13:02 ", "Content": "12வது உலகக்கிண்ண கிரிக்கெட் தொடரின் 7வது போட்டி இன்று மாலை 3 மணிக்கு கார்டிப்பில் ஆரம்பமாகவுள்ளது. போட்டியில் இலங்கை அணி ஆப்கானிஸ்தானை எதிர்த்து விளையாடவுள்ளது. ஆப்கானிஸ்தான் தனது முதல் போட்டியில் அவுஸ்திரேலியாவிடமும், இலங்கை தமது முதல் போட்டியில் நியூசிலாந்திடமும் தோல்வியடைந்தன. எனவே இன்றைய போட்டி இவ்விரு அணிகளுக்குமிடையிலான பலப்பரீட்சையாக இடம்பெறவுள்ளது. இதேவேளை நேற்று நடைபெற்ற ஐந்தாவது போட்டியில் இங்கிலாந்து அணி பாகிஸ்தானிடம் தோல்வி கண்டது. முதலில் துடுப்பெடுத்தாடியிருந்த பாகிஸ்தான் 50 ஓவர்களில் 8 விக்கெட்டுக்களை இழந்து 348 ஓட்டங்களை பெற்றது. மொஹமட் ஹபீஸ் 84 ஓட்டங்களை பெற்றுக்கொடுத்தார். கிறிஸ் வோக்ஸ் மற்றும் மொயின்அலி ஆகியோர் தலா 3 விக்கெட்டுக்களை வீழ்த்தினர். 349 ஓட்டங்களை வெற்றிஇலக்காக கொண்டு துடுப்பெடுத்தாடிய இங்கிலாந்து அணி 50 ஓவர்கள் நிறைவில் 9 விக்கெட்டுக்களை இழந்து 334 ஓட்டங்களை மாத்திரமே பெற்றது. ஜோ ரூட் மற்றும் ஜொஸ் பட்லர் ஆகிய இருவரும் சதம் கடந்த போதிலும் இப்போட்டியில் 14 ஓட்டங்களால் இங்கிலாந்து அணி தோல்வியை சந்தித்தது. பந்துவீச்சிலும் துடுப்பாட்டத்திலும் சிறப்பாக செயற்பட்ட மொஹமட் ஹபீஸ் ஆட்டநாயகனாக தெரிவானார்."}