{"Header": "மழையுடனான காலநிலை மீண்டும் நீடிக்கும : வளிமண்டலவியல் திணைக்களம்", "Time": " ஜூன் 6, 2018 12:42 ", "Content": "மலையக பகுதிகளில்  பெய்துவரும் கடும் மழையுடன் கூடிய காலநிலை காரணமாக மவுசாகலை மற்றும் காசல்ரீ நீர்த்தேக்கத்தின் நீர்மட்டம் வான்பாயும் எல்லையை எட்டியுள்ளது. லக்ஷபான, புதிய லக்ஷபான, பொல்பிட்டிய, விமலசுரேந்த்ர மற்றும் கெனியன் ஆகிய மின்னுற்பத்தி நிலையங்களுக்கு பிரதானமாக நீர் வழங்கும் நீர்த்தேக்கங்களாக இவை இரண்டும் காணப்படுகின்றன. இந்நிலையிலேயே அவற்றின் நீர்மட்டம் உச்சகட்டத்தை எட்டியுள்ளதாக அறிவிக்கப்பட்டுள்ளது. இதேவேளை கடந்த சில தினங்களில் பல சந்தர்ப்பங்களில் லக்ஷபான மற்றும் விமலசுரேந்த்ர நீர்த்தேக்கங்களின் நீர்மட்டமும் வான்பாயும் எல்லையை எட்டியமை குறிப்பிடத்தக்கது. இந்நிலையில் நாட்டில் தற்போது தென்மேல் பருவப்பெயர்ச்சி காலநிலை வலுவடைந்துள்ளதால் தென்மேல் பகுதிகளில் மழை பெய்வதற்கான சாத்தியம் தொடர்ந்தும் காணப்படுகிறது. மேலும் நாட்டிற்குள்ளும் நாட்டை சூழவுள்ள கடற்பகுதிகளிலும் காற்றின் வேகம் அதிகரித்து காணப்படுமென வளிமண்டலவியல் திணைக்களத்தில் கடமையிலிருந்த வானிலையாளர் கணபதிப்பிள்ளை சூரியகுமாரன் தெரிவித்தார்"}