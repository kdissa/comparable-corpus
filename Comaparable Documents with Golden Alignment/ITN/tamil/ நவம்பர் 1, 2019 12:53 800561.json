{"Header": "சகோதரத்துவம் தலையோங்க கூடிய தாயகத்தை உருவாக்கப்போவதாக ஜனாதிபதி வேட்பாளர் சஜித் தெரிவிப்பு", "Time": " நவம்பர் 1, 2019 12:53 ", "Content": "பயங்கரவாதம், போதைப்பொருள், இனவாதம் மற்றும் மதவாதங்களை ஒழித்துக் கட்டி சகோதரத்துவம் தலையோங்க கூடிய தாயகத்தை உருவாக்கப்போவதாக ஜனாதிபதி வேட்பாளர் சஜித் பிரேமதாச தெரிவித்துள்ளார். பேருவளையில் இடம்பெற்ற கூட்டத்தில் உரையாற்றும் போதே அவர் இதனை தெரிவித்தார். பிரதமர் ரணில் விக்கிரமசிங்கவும் இதில் கலந்துகொண்டார். சஜித் பிரேமதாச இக்கூட்டத்தில் கலந்துகொள்வதற்கு முன்னர் அளுத்கம கந்தே விகாரைக்கு சென்று விகாரதிபதி சங்கைக்குரிய கொக்காவிட்ட விபுலசார தேரரை சந்தித்து ஆசிர்வாதம் பெற்றுக்கொண்டார். அமைச்சர் ராஜித்த சேனாரத்ன மற்றும் பேருவளை ஐக்கிய தேசியக்கட்சி பிரதான அமைப்பாளர் இப்திகார் ஜெமில் ஆகியோர் இக்கூட்டத்தை ஒழுங்கு செய்திருந்தனர். பேருவளை ஸ்ரீ லங்கா சுதந்திரகட்சியின் பிரதான அமைப்பாளரும் முன்னாள் மாகாண சபை உறுப்பினருமான எம்.எம்.எம். அம்ஜாட், ஸ்ரீ லங்கா பொதுஜன பெரமுனவை பிரதிநிதித்துவப்படுத்துகின்ற ரஞ்சித் திலக்க சிறி, மௌபிம மக்கள் கட்சியின் களுத்துறை மாவட்ட தலைவர் பாலித்த ஹேமசிறி உள்ளிட்ட ஸ்ரீ லங்கா சுதந்திரகட்சியின் பிரதேச மற்றும் நகர சபைகளின் பெரும் எண்ணிக்கையிலான உறுப்பினர்கள் சஜித்பிரேமதாசவுக்கு ஆதரவு வழங்க இணைந்து கொண்டனர். அரசியல் துறையில் பெண்களின் பிரதிநிதித்துவத்தை அதிகரிக்க எதிர்காலத்தில் நடவடிக்கை எடுக்கப்போவதாக இக்கூட்டத்தில் உரையாற்றிய பிரதமர் ரணில் விக்கிரமசிங்க தெரிவித்தார்."}