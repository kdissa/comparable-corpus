{"Header": "பிரதான நீர்த்தேக்கங்களின நீர்மட்டம் வீழ்ச்சி", "Time": " ஜூலை 5, 2019 13:14 ", "Content": "பிரதான நீர்த்தேக்கங்களின நீர்மட்டம் வீழ்ச்சியடைந்துள்ளது. மழைவீழ்ச்சி இல்லாத நிலையில் மின்னுற்பத்தி நிலையங்களை அண்மித்த நீர்த்தேக்கங்களில் நீர்மட்டம் சராசரியாக நூற்றுக்கு 23.5 வீதமாக குறைவடைந்துள்ளதாக மின்சக்தி அமைச்சின் ஊடகப்பேச்சாளர் சுலக்ஷன ஜயவர்த்தன தெரிவித்தார். காசல்ரீ நீர்த்தேக்கத்தின் நீர்மட்டம் 26.9 வீதமாகவும், மவுசாகலை நீர்த்தேக்கத்தின் நீர்மட்டம் 28.8 வீதமாகவும் கொத்மலை நீர்த்தேக்கத்தின் நீர்மட்டம் 36.2 வீதமாகவும் விக்டோரியா நீர்த்தேக்கத்தின் நீர்மட்டம் 13.3 வீதமாகவும் ரந்தனிகல நீர்த்தேக்கத்தின் நீர்மட்டம் 39.7 வீதமாகவும், குறைவடைந்துள்ளதாக சுலக்ஷன ஜயவர்த்தன குறிப்பிட்டார். தற்போது ஒப்பீட்டளவில் நாளாந்த மின்தேவை அதிகரித்துள்ளது. மின் தேவையின் 12 முதல் 15 வீதம் நீர்மின் உற்பத்தி நிலையத்தினூடாகவும் நூற்றுக்கு 80 முதல் 82 வீதம் அனல்மின் நிலையத்தினூடாகவும் பூர்த்திசெய்யப்பட்டு வருகிறது. அதேபோல் நூற்றுக்கு 5 முதல் 6 வீதமான மின்தேவை காற்றாலை மின்னுற்பத்தியினூடாக பூர்த்தி செய்யப்பட்டுவருவதாக அவர் சுட்டிக்காட்டினார். இதனால் மின்சாரத்தை வீண் விரயமின்றி சிக்கனமாக பயன்படுத்துமாறு மின்சக்தி அமைச்சு பொதுமக்களிடம் கோரிக்கை விடுத்துள்ளது."}