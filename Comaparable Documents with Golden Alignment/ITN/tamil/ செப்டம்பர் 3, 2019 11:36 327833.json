{"Header": "டொரியன் சூறாவளி காரணமாக பஹாமாஸ் நாட்டில் ஐவர் பலி", "Time": " செப்டம்பர் 3, 2019 11:36 ", "Content": "டொரியன் சூறாவளி காரணமாக பஹாமாஸ் நாட்டில் ஐவர் பலியாகியுள்ளனர். அந்நாட்டின் தென்கிழக்கு பகுதியிலுள்ள எபோக்கோ தீவும் சூறாவளியினால் அதிக பாதிப்பை எதிர்கொண்டுள்ளது. சுமார் 13 ஆயிரம் வீடுகள் சேதமடைந்துள்ளதாக நிவாரண குழு தெரிவித்துள்ளது. அட்லாண்டிக் வலயத்தில் மிகப்பெரிய சூறாவளியாக டொரியன் சூறாவளி அடையாளப்படுத்தப்பட்டுள்ளது. பலத்த காற்றுடன் மழை பெய்வதால் ஏற்படுள்ள வெள்ளம் காரணமாக மக்களின் இயல்பு வாழ்க்கையும் பெருமளவு பாதிக்கப்பட்டுள்ளது. கரீபீயன் தீவுக்கு அருகே மையம்கொண்டிருந்த டொரியன் புயல் மணிக்கு 260 கிலோமீற்றர் வேகத்தில் கரையை கடக்குமென அமெரிக்க தேசிய புயல் எச்சரிக்கை மையம் எச்சரிக்கை விடுத்திருந்தது. இதனையடுத்து பஹமாஸ் மற்றும் எபாக்கோ தீவுகளிலுள்ள மக்கள் அங்கிருந்து வெளியேற்றப்பட்டனர். குறித்த இரு தீவுகளிலும் சுமார் 295 கிலோமீற்றர் வேகத்தில் பலத்த சூறாவளி வீசியுள்ளது. இதனால் ஏற்பட்ட கடல்கொந்தளிப்பினால் பல வீடுகள் நீரில் மூழ்கியுள்ளதாக அந்நாட்டு செய்திகள் தெரிவிக்கின்றன. இதேவேளை அமெரிக்காவின் புளோரிடா, ஜோர்ஜியா, வடக்கு மற்றும் தென்கரோலினா ஆகிய பகுதிகளுக்கு அவசரகால நிலையும் பிரகடனப்படுத்தப்பட்டுள்ளமை குறிப்பிடத்தக்கது."}