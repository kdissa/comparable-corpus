{"Header": "கொரோனா வைரஸ் தொடர்பில் இலங்கையர்கள் எவ்வித அச்சமும் கொள்ளத்தேவையில்லையென சுகாதார அமைச்சர் தெரிவிப்பு", "Time": " பிப்ரவரி 6, 2020 12:16 ", "Content": "கொரோனா வைரஸ் தொடர்பில் இலங்கையர்கள் எவ்வித அச்சமும் கொள்ளத்தேவையில்லையென சுகாதார அமைச்சர் பவித்ரா வன்னியாராச்சி தெரிவித்துள்ளார். கொரோனா வைரஸ் பரவுவதை தடுப்பதற்கு அரசாங்கம் முன்னெடுத்துள்ள நடவடிக்கைகள் தொடர்பில் எதிர்க்கட்சி தலைவர் சஜித் பிரேமதாச நேற்று பாராளுமன்றத்தில் எழுப்பிய கேள்விக்கு பதில் வழங்கும்போதே அமைச்சர் பவித்ரா வன்னியாராச்சி இதனை குறிப்பிட்டார். அனைத்து விமானங்கள் மற்றும் கப்பல் பயணிகளை தெளிவுப்படுத்துவதற்கு சுகாதார அமைச்சின் மூலம் அச்சிடப்பட்ட ஆவணங்கள் வழங்கப்படுகின்றன. இதில் அருகிலுள்ள வைத்தியசாலைகளும் குறிப்பிடப்பட்டுள்ளன. சீனாவிலிருந்து வருகைத்தந்து, இலங்கையில் பணிபுரியும் தொழிலாளர்கள் மற்றும் அதிகாரிகள் பணியாற்றும் இடங்களிலேயே தங்கியிருக்கவேண்டுமென அறிவுறுத்தப்பட்டுள்ளனர். இவர்கள் முக கவசம் அணிவது அவசியமாக்கப்பட்டுள்ளது. நோய் பரவும் முறை தற்போது கண்டறியப்பட்டுள்ளது. வர்த்தக பொருட்கள் மூலம் நோய் பரவக்கூடிய நிலை இல்லை. இதனால் சீனாவிலிருந்து கொண்டுவரப்படும் பொருட்களை வரையரை செய்யவேண்டிய தேவையில்லையென அமைச்சர் பவித்ரா வன்னியாராச்சி நேற்று பாராளுமன்றத்தில் சுட்டிக்காட்டினார். சீனாவுக்கான விமான சேவைகளை குறைப்பதற்கு நடவடிக்கை மேற்கொள்ளப்பட்டுள்ளது. எனவே கொரோனா வைரஸ் பரவுவதை கட்டுப்படுத்த அரசாங்கம் தீவிர நடவடிக்கைகளை முன்னெடுத்துள்ளதால் இது குறித்து மக்கள் அச்சம்கொள்ளத்தேவையில்லையென அமைச்சர் பவித்ரா வன்னியாராச்சி நேற்று பாராளுமன்றத்தில் மேலும் தெரிவித்தார்."}