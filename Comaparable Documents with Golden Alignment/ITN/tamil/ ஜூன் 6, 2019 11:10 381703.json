{"Header": "ஜனாதிபதிக்கும் இலங்கை சுதந்திர அரச தொழிற்சங்க சம்மேளனத்திற்கும் இடையிலான சந்திப்பு", "Time": " ஜூன் 6, 2019 11:10 ", "Content": "ஜனாதிபதி மைத்ரிபால சிறிசேன அவர்களுக்கும் இலங்கை சுதந்திர அரச தொழிற்சங்க சம்மேளன பிரதிநிதிகளுக்குமிடையிலான சந்திப்பு நேற்று (05) நண்பகல் ஜனாதிபதி செயலகத்தில் இடம்பெற்றது. புகையிரத, கல்வி, சுகாதாரம் மற்றும் தொழிற்துறை உள்ளிட்ட அரச துறைகளில் நிலவும் பிரச்சினைகள் இதன்போது ஜனாதிபதி அவர்களின் கவனத்திற்கு கொண்டு வரப்பட்டது. மேலும் தற்போது அரச சேவையில் உள்ள 2016 ஜனவரி மாதம் 01ஆம் திகதிக்குப் பின்னர் நியமனம் பெற்றவர்களுக்கு ஓய்வூதிய உரிமை கிடைக்கப்பெறாமை தொடர்பான பிரச்சினை, 180 நாட்களுக்கு மேலாக அரச சேவையில் ஈடுபட்டுள்ள அமைய, ஒப்பந்த, தற்காலிக பணியாளர்களை நிரந்தரமாக்குவதற்கு பொது வேலைத்திட்டமொன்றை முன்னெடுப்பது தொடர்பிலும் அரச உத்தியோகத்தர்களுக்கான இரண்டாம் மொழி பரீட்சைகள் தொடர்பில் பொதுவான நியதிகளை கடைப்பிடிப்பது முதற்கொண்ட கோரிக்கைகள் ஜனாதிபதியின் கவனத்திற்கு கொண்டு வரப்பட்டது. இந்த பிரச்சினைகளை தீர்ப்பதற்கு தன்னாலான அதிகபட்ச தலையீட்டினை மேற்கொள்வதாக ஜனாதிபதி அவர்கள் தெரிவித்தார். ஒவ்வொரு தொழிற்சங்கங்களும் தாம் முகங்கொடுத்துள்ள பிரச்சினைகள் பற்றிய தமது கருத்துக்களையும் முன்மொழிவுகளையும் எழுத்து மூலமாக விரைவில் தன்னிடம் சமர்ப்பிக்குமாறு பணிப்புரை விடுத்த ஜனாதிபதி அவர்கள், குறித்த பிரச்சினைகள் தொடர்பில் அந்தந்த அமைச்சுக்களின் ஊடாக உரிய நடவடிக்கைகளை மேற்கொள்வதாகவும் தெரிவித்தார். பாராளுமன்ற உறுப்பினர் மஹிந்த அமரவீர, ஸ்ரீ லங்கா சுதந்திரக் கட்சியின் தொழிற்சங்க செயலாளர் லசந்த அழகியவண்ண, உப செயலாளர் வீரகுமார திசாநாயக்க ஆகியோரும் ஸ்ரீ லங்கா சுதந்திர அரச தொழிற்சங்க சம்மேளனத்தின் பிரதான செயலாளர் றோய் டி மெல் உள்ளிட்ட சுமார் 40 தொழிற்சங்க பிரதிநிதிகள் இந்த சந்திப்பில் கலந்துகொண்டனர்."}