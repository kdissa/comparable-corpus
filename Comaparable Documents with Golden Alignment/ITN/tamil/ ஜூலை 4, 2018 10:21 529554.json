{"Header": "கையை இழந்த மாணவிக்கு ஜனாதிபதி செய்த உதவி", "Time": " ஜூலை 4, 2018 10:21 ", "Content": "பிறப்பிலேயே கையை இழந்த என்.பி.வினிதா தமயந்தி என்ற மாணவிக்கு ஜனாதிபதி மைத்ரிபால சிறிசேன செயற்கை கையை அன்பளிப்பு செய்தார். அம்மாணவி ஜனாதிபதியிடம் விடுத்த வேண்டுகோளுக்கு அமையவே இவ் அன்பளிப்பு வழங்கப்பட்டது. மாணவி வினிதா தமயந்தி சிரிபுர மத்திய மகா வித்தியாலயத்தில் தரம் 10 இல் கல்வி கற்கின்றார். இவருக்கு செயற்கை கையை வழங்கும் நிகழ்வு ஜனாதிபதி செயலகத்தில் இடம்பெற்றது. கடந்தாண்டு டிசம்பர் மாதம் சிரிபுர பகுதியில் இடம்பெற்ற நிகழ்வொன்றின் போது இம்மாணவி ஜனாதிபதியை சந்தித்து, தனக்கு செயற்கை கையை பெற்றுக் கொள்வதற்கு ஆதரவு வழங்குமாறு கோரியிருந்தார். இம்மாணவிக்கு பொருத்தமான செயற்கை கையை நிர்மாணிப்பதற்கு தேவையான நடவடிக்கைகள் குறித்து கண்டறியுமாறு அச்சந்தர்ப்பத்திலேயே ஜனாதிபதி சம்பந்தப்பட்ட அதிகாரிகளுக்கு ஆலோசனை வழங்கினார். இதற்கமைய இராணுவ தளபதியிடம் விடுத்த அறிவுறுத்தலுக்கு அமைய இராணுவத்தின் அவயவங்களை தயாரிக்கும் பிரிவில் இச் செயற்கை கை தயாரிக்கப்பட்டது. இதற்கென செலவான 2 இலட்சம் ரூபா நிதி ஜனாதிபதி  நிதியத்தின் மூலம் வழங்கப்பட்டது. பிறப்பிலேயே கையை இழந்து நீண்டகாலமாக பல்வேறு அசௌகரியங்களுக்குட்பட்டிருந்த மாணவி வினிதா தமயந்தியின் எதிர்காலத்தை ஒளிமயமாக்குவதற்காக ஜனாதிபதி வழங்கிய பங்களிப்பு குறித்து அவரது பெற்றோர் நன்றி தெரிவித்தனர்."}