{"Header": "எரிபொருள் விலைச்சூத்திரத்தை நீக்க அரசாங்கம் தீர்மானம்", "Time": " டிசம்பர் 3, 2019 12:48 ", "Content": "எரிபொருள் விலை சூத்திரத்தை எதிர்காலத்தில் நடைமுறைப்படுத்தப்போவதில்லையென அமைச்சர் மஹிந்த அமரவீர தெரிவித்துள்ளார். இதற்கென அமைச்சரவையின் பரிந்துரை கிடைத்தவுடன் விலை சூத்திரத்தை ரத்துச்செய்யவுள்ளதாகவும் அவர் குறிப்பிட்டார். சபுகஸ்கந்த எண்ணெய் சுத்திகரிப்பு நிலையத்திற்கு கண்காணிப்பு விஜயமொன்றை மேற்கொண்ட நிலையில் ஊடகவியலாளர்களிடம் கருத்து தெரிவிக்கும் போதே அவர் இதனை குறிப்பிட்டார். நாட்டுக்கும் நுகர்வோருக்கும் பாதிப்பில்லாத வகையில் செயற்பாடுகளை முன்னெடுப்பதே அரசாங்கத்தின் நோக்கமெனவும் பயணிகள் போக்குவரத்து முகாமைத்துவம் மின்சக்தி, எரிசக்தி அமைச்சர் மஹிந்த அமரவீர தெரிவித்தார். இதேவேளை எதிர்வரும் பொதுத்தேர்தலில் ஸ்ரீலங்கா சுதந்திர கட்சி, பொதுஜன பெரமுனவுடன் இணைந்து செயற்படுவதில் எவ்வித பிரச்சினைகளும் இல்லையென அமைச்சர் மஹிந்த அமரவீர குறிப்பிட்டார். ஜனாதிபதி கோட்டாபய ராஜபக்ஷ மற்றும் பிரதமர் மஹிந்த ராஜபக்ஷவுடன் கலந்துரையாடி இதுதொடர்பில் இறுதி தீர்மானத்தை எடுக்க முடியும். வாரந்தோறும் எமது கட்சித்தலைவர்கள் கூட்டம் நடைபெறுகிறது. இதன்போது நாம் எமது கருத்துக்களை தெளிவாக முன்வைக்கிறோம். எனவே பிரச்சினைகளும் இதுவரை ஏற்படவில்லை. பின்னோக்கி சென்றிருக்கும் நாட்டை கட்டியெழுப்ப நாம் பூரண ஒத்துழைப்பு வழங்குவோமென அமைச்சர் மஹிந்த அமரவீர தெரிவித்தார்."}