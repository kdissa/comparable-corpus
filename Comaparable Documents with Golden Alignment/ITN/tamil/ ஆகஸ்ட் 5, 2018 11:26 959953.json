{"Header": "ஐந்தாம் தர புலமைப்பரிசில் பரீட்சை இன்று", "Time": " ஆகஸ்ட் 5, 2018 11:26 ", "Content": "ஐந்தாம் தர புலமைப்பரிசில் பரீட்சை இன்று இடம்பெறவுள்ளது. 3 ஆயிரத்து 50 மத்திய நிலையங்களில் இடம்பெறவுள்ள பரீட்சையில் 3 இலட்சத்து 55 ஆயிரத்து 326 பரீட்சார்த்திகள் தோற்றவுள்ளதாக பரீட்சைகள் திணைக்களம் தெரிவித்துள்ளது. காலை 9 மணிக்கு பரீட்சை மண்டபத்திற்குள் வருகை தருமாறு பரீட்சார்த்திகளை பரீட்சை திணைக்களம் வலியுறுத்தியுள்ளது. பகுதி ஒன்று வினாத்தாள் காலை 9.30க்கு வழங்கப்படும். அதற்கு பதிலளிப்பதற்காக 45 நிமிடங்கள் வழங்கப்படும். பகுதி இரண்டு வினாத்தாள் முற்பகல் 10.45க்கு வழங்கப்படும். நண்பகல் 12 மணி வரை பகுதி இரண்டுக்கான வினாத்தாளுக்கு பதிலளிக்க முடியுமென பரீட்சைகள் திணைக்களம் தெரிவித்துள்ளது. பரீட்சார்த்திகள் தமது பரீட்சை சுட்டெண்ணை சீருடையின் இடது பக்கத்தில் அணிந்திருக்க வேண்டுமென பரீட்சைகள் ஆணையாளர் நாயகம் சனத் பூஜித்த தெரிவித்துள்ளார். வினாத்தாளுக்கு பதிலளிப்பதற்காக பென்சில் அல்லது பேனையை பயன்படுத்த முடியுமென பரீட்சைகள் திணைக்களம் தெரிவித்துள்ளது. இதேவேளை பரீட்சை நடைபெறும் மத்திய நிலையங்களுக்குள் நுழைய வேண்டாமென பெற்றோருக்கு அறிவிக்கப்பட்டுள்ளது. மாணவர்களுக்கு முன்கூட்டியே சிறு தீனி மற்றும் தண்ணீர் போன்றவற்றை வழங்குமாறும் பரீட்சைகள் ஆணையாளர் நாயகம் பெற்றோருக்கு அறிவித்துள்ளார்."}