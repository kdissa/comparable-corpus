{"Header": "தேசிய கல்வியியல் கல்லூரிகளில் பயிற்சிபெற்ற 4 ஆயிரத்து 236 டிப்ளோமாதாரிகளுக்கு ஆசிரியர் நியமனம்", "Time": " செப்டம்பர் 1, 2019 17:35 ", "Content": "தேசிய கல்வியியல் கல்லூரிகளில் பயிற்சிபெற்ற 4 ஆயிரத்து 236 டிப்ளோமாதாரிகளுக்கு, ஆசிரியர் நியமனங்கள் வழங்கப்படவுள்ளன. நிகழ்வு எதிர்வரும் 8 ஆம் திகதி இடம்பெறவுள்ளதாக, கல்வி அமைச்சு அறிவித்துள்ளது. 2015/2017 கல்வியாண்டில் கல்லூரிகளில் அனுமதிக்கப்பட்டவர்களுக்கே குறித்த நியமனங்கள் வழங்கப்படவுள்ளன. இதன்போது தமிழ் மொழி மூலம், ஆயிரத்து 404 பேருக்கு நியமனங்கள் வழங்கப்படவுள்ளதாக கல்வி அமைச்சு தெரிவித்துள்ளது. யாழ்ப்பாணம், வவுனியா, மட்டக்களப்பு, அளுத்கம, அட்டாளைச்சேனை, கொட்டகல ஆகிய கல்வியியல் கல்லூரிகளில் டிப்ளோமாப் பட்டங்களைப் பெற்றவர்கள் இதில் உள்ளடங்கியுள்ளனர். இதற்கமைய, தமிழ், இந்து சமயம், இஸ்லாம் , கிறிஸ்தவம் , மனைப்பொருளியல், தகவல் தொழில் நுட்பம், கணிதம், சங்கீதம், விளையாட்டும் உடற்கல்வியும், ஆரம்பக் கல்வி, விஞ்ஞானம், இரண்டாம் மொழி தமிழ், சமூகக் கல்வி, விசேட கல்வி, நாடகமும் அரங்கியலும், விவசாயம், சித்திரம், வணிகக் கல்வி, வடிவமைப்பு, நடனம், மெகானிக்கல் வடிவமைப்பு, நிர்மாண வடிவமைப்பு, இலத்திரனியல் வடிவமைப்பு ஆகிய பாடத்திட்டங்களுக்கான நியமனங்கள் வழங்கப்படவுள்ளதாக கல்வி அமைச்சு தெரிவித்துள்ளது."}