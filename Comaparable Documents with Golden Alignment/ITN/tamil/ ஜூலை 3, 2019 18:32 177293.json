{"Header": "மரண தண்டனை தொடர்பிலான ரீட் மனுவின் மேலதிக விசாரணைகள் ஒத்திவைப்பு", "Time": " ஜூலை 3, 2019 18:32 ", "Content": "மரண தண்டனையை நிறைவேற்றுவதற்கு சிறைச்சாலைகள் ஆணையாளர் மேற்கொண்ட தீர்மானத்தை சவாலுக்குட்படுத்தி தாக்கல் செய்யப்பட்ட ரீட் மனுவின் மேலதிக விசாரணைகளை நாளை வரை ஒத்தி வைக்க மேன்முறையீட்டு நீதிமன்றம் தீர்மானித்தது. மேன்முறையீட்டு நீதிமன்றத்தின் ஐவர் அடங்கிய நீதியரசர்கள் குழு இவ்வுத்தரவை பிறப்பித்தது. ஜனாதிபதியின் தீர்மானத்தை இம்மனுவின் ஊடாக சவாலுக்குடப்டுத்தவில்லையென்றும் மரண தண்டனையை நிறைவேற்றும் சிறைச்சாலைகள் ஆணையாளர் மேற்கொண்ட தீர்மானத்தை மாத்திரமே இது சவாலுக்குட்படுத்துவதாக மனுதாரர் சார்பில் ஆஜரான சட்டதரணி நீதிமன்றத்திற்கு அறிவித்துள்ளார். மனு ஊடாக ஜனாதிபதியின் தீர்மானம் சவாலுக்குட்படுத்தப்படுவதால் மேன்முறையீட்டு நீதிமன்றத்திற்கு இம்மனுவை விசாரிக்க அதிகாரம் இல்லையென சட்ட மாஅதிபர் அடிப்படை ஆட்சேபனை மனுவொன்றை தாக்கல் செய்துள்ளார். ஊடகவியலாளர் மலிந்த செனவிரட்ன இந்த மனுவை தாக்கல் செய்துள்ளார். சிறைச்சாலைகள் ஆணையாளர் நாயகம், வெலிகடை சிறைச்சாலை அத்தியட்சகர், சட்ட மாஅதிபர் ஆகியோர் இதன் பிரதிவாதிகளாக குறிப்பிடப்பட்டுள்ளனர். மரண தண்டனையை நிறைவேற்றுவதால் மனித உரிமை மீறப்படுவதாக மனுதாரர் தெரிவித்துள்ளார்."}