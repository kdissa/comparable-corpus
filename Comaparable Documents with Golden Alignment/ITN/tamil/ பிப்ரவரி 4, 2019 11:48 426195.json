{"Header": "71 வது தேசிய தினம்", "Time": " பிப்ரவரி 4, 2019 11:48 ", "Content": "நாட்டின் 71வது சுதந்திர தினத்தின் தேசிய நிகழ்வு கொழும்பு காலி முகத்திடலில் கோலாகலமாக இடம்பெற்றது. ஜனாதிபதி மைத்திரிபால சிறிசேன மற்றும் பிரதமர் ராணில் விக்ரமசிங்க ஆகியோர் தலைமையில் தலைமையில் தேசிய சுதந்திர தின நிகழ்வுகள் ஆரம்பமாகின. இம்முறை சுதந்திரதின தேசிய நிகழ்வின் விசேட அதிதியாக மாலைதீவு ஜனாதிபதி இப்ராஹிம் மொஹமட் சாலிஹ் மற்றும் அவரது பாரியார் கலந்துகொண்டனர். சபாநாயகர், எதிர்க்கட்சி தலைவர், அமைச்சர்கள், பாராளுமன்ற உறுப்பினர்கள், ஆளுநர்கள், முதலமைச்சர்கள், மகா சங்கத்தினர் உட்பட மேலும் பலர் நிகழ்வின் விருந்தினர்களாக கலந்துகொண்டனர். ஜனாதிபதியின் வருகையையடுத்து தேசிய கொடியை ஏற்றும் நிகழ்வு 71 துப்பாக்கி வேட்டுக்களுடன் சுதந்திர தின கொண்டாட்டம் ஆரம்பமானது. 11 பாடசாலைகளை பிரதிநிதித்துவப்படுத்தி 110 மாணவ, மாணவிகள் தேசிய கீதத்தை இசைத்தனர். ஜனாதிபதியின் விசேட உரையையடுத்து முப்படையினரின் அணிவகுப்புடனும், கலை, கலாசார நிகழ்வுகளுடனும் சுதந்திர தின தேசிய அணிவகுப்பு ஆரம்பமானது. முப்படையினர், சிவில் பாதுகாப்பு திணைக்களத்தினர், பொலிஸார், சாரணர் படையணி என்பன அணிவகுப்பில் கலந்துகொண்டன. பரசூட் சாஹசங்களும் இதன்போது இடம்பெற்றன. முப்படையினரை பிரதிநிதித்துவப்படுத்தும் 20 வீரர்கள் 7 ஆயிரம் அடி உயரத்திலிருந்து குறித்த பெரசூட் சாஹசங்களை நடத்தினர். இதேவேளை 71வது சுதந்திர தின கொண்டாட்டங்களை முன்னிட்டு இன்றைய தினம் சர்வமத வழிபாடுகளுக்கு முக்கியத்துவம் வழங்கப்பட்டுள்ளது. நாட்டிலுள்ள மதஸ்தலங்களில் விசேட மத வழிபாட்டு பூஜைகளும் இன்று காலை முதல் இடம்பெற்று வருகின்றன."}