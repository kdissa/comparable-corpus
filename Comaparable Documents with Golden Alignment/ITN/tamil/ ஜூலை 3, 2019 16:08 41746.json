{"Header": "கிளிநொச்சி 155ம் கட்டை சந்தியிலுள்ள ரயில் பாதைக்கு பாதுகாப்பு கடவையை அமைத்து தருமாறு வலியுறுத்தி ஆர்ப்பாட்டம்", "Time": " ஜூலை 3, 2019 16:08 ", "Content": "கிளிநொச்சி 155ம் கட்டை சந்தியிலுள்ள ரயில் பாதைக்கு பாதுகாப்பு கடவையை அமைத்து தருமாறு வலியுறுத்தி இன்று பிரதேச மக்களால் ஆர்ப்பாட்டமொன்று முன்னெடுக்கப்பட்டது. கிளிநொச்சி 155ம் கட்டை சந்தியிலுள்ள ரயில் கடவையில் கடந்த 25ம்திகதி இடம்பெற்ற விபத்தில் படை வீரர்கள் 6 பேர் பலியாகினர். இதற்கு முன்னரும் அதிகளவான விபத்துக்கள் இப்பகுதியில் இடம்பெற்றுள்ள நிலையில், அப்பிரதேச மக்கள் வீதியை மறித்து போராட்டத்தை முன்னெடுத்துள்ளனர். இதனால் யாழ்ப்பாணத்திலிருந்து, கொழும்பு நோக்கி பயணித்த சொகுசு ரயில் ஒரு மணி நேரம் தாமதித்தே பயணித்ததாக எமது செய்தியாளர் தெரிவித்தார். இக்கடவையூடாக பாடசாலை மாணவர்கள், ஆடைத்தொழிற்சாலை ஊழியர்கள், பொதுமக்கள் என பலர் பயணிக்கும் நிலையில், இங்கு பாதுகாப்பான மின் இயங்கி பாதுகாப்பு கடவையை அமைத்து தருமாறு மக்கள் கோரிக்கை விடுத்தனர். கிளிநொச்சி உதவி பொலிஸ் அத்தியட்சகர் மற்றும் ரயில்வே திணைக்கள அதிகாரிகள் மக்களை சந்தித்து கலந்துரையாடும்போதே இக்கோரிக்கை முன்வைக்கப்பட்டது. இது தொடர்பில் நடவடிக்கை எடுப்பதாக அதிகாரிகள் வழங்கிய உறுதிமொழிக்கமைய அம்மக்களின் போராட்டம் முடிவுக்கு கொண்டுவரப்பட்டதாக எமது கிளிநொச்சி செய்தியாளர் தெரிவித்தார்."}