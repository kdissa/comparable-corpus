{"Header": "නැගෙනහිර පළාතේ දී ජාතික රණවිරු දිනය සමරයි ", "Time": "01st June 2018 15:30:03 Hours", "Content": "නැගෙනහිර පළාත් ජාතික රණවිරු සැමරුම් දිනය රණවිරු සේවා අධිකාරියේ  සහ පළාත් ආණ්ඩුකාර කාර්යාලයේ සංවිධානයෙන් ත්‍රිකුණාමලය කොටුව ෆෙඩ්රික් ක්‍රීඩාංගණයේ දී සඳුදා (28) දින පවත්වන ලදී. රණවිරු මාසයේ දී පැවති මෙම සැමරුම් උත්සවයේ සමාරම්භය සනිටුහන් කරමින් නැගෙනහිර පළාත් ආණ්ඩුකාර ගරු රෝහිත බෝගොල්ලාගම විසින් ජාතික ධජය එසවු අතර ත්‍රිකුණාමලයේ පාසල් 05 ක් නියෝජනය කරමින් පාසල් සිසුන් 20 දෙනෙකු විසින් ජාතික ගීය ගයනා කරන ලදී. අනතුරුව මාතෘභුමියේ ආරක්‍ෂාව වෙනුවෙන් සිය වටිනා ජීවිතය, දහඩිය සහ රුධිරය පුජා කරමින් අභීත රණවිරුවන් ඉටුකලාවු මෙහෙවර වෙනුවෙන් විනාඩි 02 ක නිශ්ශබ්දාතාවයක් ද පවත්වන ලදී. එසේම බෞද්ධ භික්ෂුන්වහන්සේලා, හින්දු, ඉස්ලාම් සහ කතෝලික ආගමික පුජකවරුන් විසින් දිවිපිදු රණවිරුවන් වෙනුවෙන් ආගමික වතාවත් සිදුකලහ. නැගෙනහිර පළාත් ආණ්ඩුකාරතුමන්, පළාත් ප්‍රධාන ලේකම් සරත් අබේගුණවර්ධන මහතා, පාර්ලිමේන්තු මන්ත්‍රී ගරු අබ්දුල් මහරුෆ්, දිස්ත්‍රික් ලේකම් එන්.ඒ.ඒ පුෂ්පකුමාර මහතා, 22 වන සේනාංකයේ සේනාංකාධිපති මේජර් ජෙනරාල් අරුණ ජයසේකර, රණවිරු සේවා අධිකාරියේ උප සභාපතිනි මාලගමුව මහත්මිය, ත්‍රිකුණාමලය දිසාව භාර නියෝජ්‍ය පොලිස්පති නිමල් පෙරේරා මහතා, චීන වරාය ශ්‍රී ලංකා ගුවන් හමුදා කඳවුරේ අණදෙන නිලධාරි ගුවන් කොමදෝරු එච්.එස්.එස් තුයියකොන්තා, නැගෙනහිර නාවික පෙදෙස භාර නියෝජ්‍ය ආඥාපති කොමදෝරු වයි.එන් ජයරත්න සහ අනෙකුත් සම්භාවනීය ආරාධිතයින් විසින් රණවිරු ස්මාරකය වටා මල් කළඹ තැන්පත් කරමින් පුෂ්පෝපහාර දක්වන ලදී. අනතුරුව, හිරු නැගෙනා මොහොතෙදිත් හිරු බසිනා මොහොතෙදිත් රට වෙනුවෙන් දිවිපිදු රණවිරුවන් වෙනුවෙන් වැයෙන හමුදා බියුගල් නලාකරුවන්ගේ අවර රණවිරු අනුස්මරණ බියුගල් නාදය ගුවනට මුසුකරද්දි රණවිරුවන්ගේ ළඟම ඥාතින් විසින් මල් කළඹ තැන්පත් කරමින් සිය ආචාරය පුද කර සිටින ලදී. මෙම රණවිරු සැමරුම් උත්සවය සඳහා ත්‍රිවිධ හමුදාව නියෝජනය කරමින් 150 ක පමණ භට පිරිසක්, පොලිස් සහ සිවිල් ආරක්‍ෂක දෙපාර්තමේන්තු සාමාජිකයින්, දිවිපිදු රණවිරුවන්ගේ දරුවන්, බිරින්දෑවරුන් ඇතුළු ළගම ඥාතින් 500 දෙනෙකු පමණ සහ සම්භාවනීය ආරාධිතයින්, රාජ්‍ය නිලධාරින් රැසක් ද එක්ව සිටියහ."}