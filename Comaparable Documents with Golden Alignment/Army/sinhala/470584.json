{"Header": "රණවිරු සම්පත් කේන්ද්‍රයේ රණවිරුවන් ලාදුරු රෝහලේ නේවාසික රෝගීන්ගේ සනීපාරක්‍ෂාවට සහාය", "Time": "17th February 2020 20:22:08 Hours", "Content": "වත්තල හේකිත්ත ප්‍රදේශයේ පිහිටි ‘රණවිරු සම්පත් කේන්ද්‍රයේ’ නේවාසිකව ප්‍රතිකාර ලබන මානුෂීය මෙහෙයුම්වලින් තුවාල ලැබු රණවිරුවන් හට මනා පුහුණුවක් ලබාදීමෙන් අනතුරුව හැඳල ප්‍රදේශයේ පිහිටි ලාදුරු රෝහලේ සුවය ලබන රෝගීන්ගේ සහ ප්‍රථිකාර ලබා අවසන් වූවත් නිවෙස් කරා යාමට හැකියාවක් නොමැති පුද්ගලයින්ගේ රැවුල සහ කොණ්ඩය සෑම මසකට වරක් කැපීමේ ප්‍රජා ව්‍යාපෘතියක් ආරම්භ කරන ලදී. මීට දින කිහිපයකට ප්‍රථම, රණවිරු සම්පත් කේන්ද්‍රයේ කොණ්ඩා මෝස්තර සහ රූපලාවන්‍ය ශිල්පී පුහුණුව ලැබූ ආබාධිත රණවිරුවන් 10 දෙනෙකුගෙන් යුත් කණ්ඩායමක් රණවිරු සම්පත් කේන්ද්‍රයේ සේනාවිධායක බ්‍රිගේඩියර් තනික පෙරේරා ගේ උපදෙස් මත සම්පූර්ණ සුවය ලබා ඇතත් නැවත නිවෙස් කරා යාමට හැකියාවක් නොමැතිව සිටින පුද්ගලයින් ඇතුළු ලාදුරු රෝහලේ සුවය ලබන නේවාසික රෝගීන් තිස් දෙදෙනෙකුගේ (පිරිමි සහ ගැහැණු) රැවුල සහ කොණ්ඩය කැපීම සඳහා සිය දායකත්වය සපයනු ලැබීය. රණවිරු සම්පත් කේන්ද්‍රය ශ්‍රී ලංකා වෘත්තීය පුහුණු අධිකාරිය සමඟ සමීප සම්බන්ධීකරණයෙන් යුතුව ආබාධිත රණවිරුවන්ගේ ශාරීරික, මානසික හා අධ්‍යාත්මික ප්‍රමිතීන් ඉහල නංවාලීමට සහ යුධ පිටියේදී ආබාධයන්ට ලක්වූ රණවිරුවන්ගේ සහජ කුසලතා සහ විශේෂඥ හැකියාවන් ඔප්නැංවීමේ අරමුණින් යතුරුපැදි සහ ත්‍රී-රෝද රථ අළුත්වැඩියා, ඇළුමීනියම් කර්මාන්ත, වඩු කර්මාන්ත,  ඉලෙක්ට්‍රොනික් උපකරණ අළුත්වැඩියාව, පරිගණක දෘඩාංග, කොණ්ඩා මෝස්තර සහ රූපලාවන්‍ය ශීල්පී, මෘදුකාංග සැකසුම්, භූමි අලංකරණ සහ ජංගම දුරකථන අළුත්වැඩියාව වැනි ක්‍ෂේත්‍රයන් යටතේ ඔවුන් පුහුණු කරනු ලැබේ. මෙම ව්‍යාපෘතිය සඳහා දායක වූ රණවිරුවන්, රෝහලේ නේවාසිකව ප්‍රතිකාර ලබන රෝගීන්ගේ කොණ්ඩා සහ රැවුල කැපීමට ප්‍රථම එම රෝගීන් සෝදා පිරිසිදු කරන ලද අතර ඉන් අනතුරුව ඔවුන් සමඟ අදහස් හුවමාරු කරගත් රණවිරුවන් එම රෝගීන්ගේ හදිසි අවශ්‍යතාවයන් පිළිබඳව ද සොයා බලනු ලැබුහ. මෙම විශේෂිත රෝහල කෙරෙහි ඇති අතාර්කික සමාජ භීතිකාව හේතුවෙන් එම රෝහලේ නේවාසිකව ප්‍රතිකාර ලැබූ රෝගීන් සුවය ලැබීමෙන් පසුව ඔවුන්ගේ ඥාතීන් භාර නොගන්නා බව තවදුරටත් මෙහිදී අනාවරණය විය."}