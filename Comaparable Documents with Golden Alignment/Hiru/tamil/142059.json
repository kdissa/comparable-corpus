{"Header": "வர்த்தகர் மொஹம்மட் சுலைமான் கொலையில் மீண்டும் திருப்பம் - முக்கிய ஆதாரம் சிக்கியது.", "Time": "Friday, 02 September 2016 - 11:30", "Url": "http://www.hirunews.lk/tamil/142059/%E0%AE%B5%E0%AE%B0%E0%AF%8D%E0%AE%A4%E0%AF%8D%E0%AE%A4%E0%AE%95%E0%AE%B0%E0%AF%8D-%E0%AE%AE%E0%AF%8A%E0%AE%B9%E0%AE%AE%E0%AF%8D%E0%AE%AE%E0%AE%9F%E0%AF%8D-%E0%AE%9A%E0%AF%81%E0%AE%B2%E0%AF%88%E0%AE%AE%E0%AE%BE%E0%AE%A9%E0%AF%8D-%E0%AE%95%E0%AF%8A%E0%AE%B2%E0%AF%88%E0%AE%AF%E0%AE%BF%E0%AE%B2%E0%AF%8D-%E0%AE%AE%E0%AF%80%E0%AE%A3%E0%AF%8D%E0%AE%9F%E0%AF%81%E0%AE%AE%E0%AF%8D-%E0%AE%A4%E0%AE%BF%E0%AE%B0%E0%AF%81%E0%AE%AA%E0%AF%8D%E0%AE%AA%E0%AE%AE%E0%AF%8D-%E0%AE%AE%E0%AF%81%E0%AE%95%E0%AF%8D%E0%AE%95%E0%AE%BF%E0%AE%AF-%E0%AE%86%E0%AE%A4%E0%AE%BE%E0%AE%B0%E0%AE%AE%E0%AF%8D-%E0%AE%9A%E0%AE%BF%E0%AE%95%E0%AF%8D%E0%AE%95%E0%AE%BF%E0%AE%AF%E0%AE%A4%E0%AF%81", "Content": "பம்பலப்பிடியவை சேர்ந்த வர்த்தகர் மொஹம்மட் சுலைமான் கொலை தொடர்பில் மேலும் 5 பேர் கைது செய்யப்பட்டுள்ளனர். இதன் போது வர்த்தகர் மொஹம்மட் சுலைமானை கடத்துவதற்கு பயன்படுத்தப்பட்ட சிற்றூந்து காவற்துறையினால் கண்டுபிடிக்கப்பட்டுள்ளது. இதேவேளை, சம்பவம் தொடர்பில் இரண்டு சந்தேக நபர்கள் நேற்று கைது செய்யப்பட்டனர். கைது செய்யப்பட்ட இரண்டு சந்தேக நபர்களும் சேதவத்த மற்றும் கிரேண்ட்பாஸ் பிரதேசத்தினை சேர்ந்த 22 மற்றும் 23 வயதுடைய இளைஞர்கள் என காவற்துறை தெரிவித்தது. சி.சி.டி.வி காணொளி மூலம் மேற்கொள்ளப்பட்ட விசாரணைகள் மூலம் அறியவந்துள்ள தகவலுக்கு அமைய இவர்கள் கைது செய்யப்பட்டனர். இந்த கொலை திட்டமிடப்பட்டு இடம்பெற்றுள்ளதாக இதுவரை மேற்கொண்ட விசாரணைகளில் தெரியவந்துள்ளது. வர்த்தகர் மொஹமட் சுலைமான், பம்பலபிட்டி – கொதலாவல எவன்யூவில் அமைந்துள்ள தனது வீட்டுக்கு அருகில் இருந்து கடந்த மாதம் 21 ஆம் திகதி அதிகாலை கடத்தப்பட்டார். பின்னர் அவரது சடலம் மாவனெல்ல – ஹெம்மாத்தகம பிரதேசத்தில் இருந்து மீட்கப்பட்டமை குறிப்பிடத்தக்கது."}