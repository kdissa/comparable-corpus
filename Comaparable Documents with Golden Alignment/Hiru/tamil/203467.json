{"Header": "தீபாவளி நெருங்கியும் தொடரும் பெருந்தோட்ட மக்களின் போராட்டம்", "Time": "Friday, 02 November 2018 - 21:06", "Url": "http://www.hirunews.lk/tamil/203467/%E0%AE%A4%E0%AF%80%E0%AE%AA%E0%AE%BE%E0%AE%B5%E0%AE%B3%E0%AE%BF-%E0%AE%A8%E0%AF%86%E0%AE%B0%E0%AF%81%E0%AE%99%E0%AF%8D%E0%AE%95%E0%AE%BF%E0%AE%AF%E0%AF%81%E0%AE%AE%E0%AF%8D-%E0%AE%A4%E0%AF%8A%E0%AE%9F%E0%AE%B0%E0%AF%81%E0%AE%AE%E0%AF%8D-%E0%AE%AA%E0%AF%86%E0%AE%B0%E0%AF%81%E0%AE%A8%E0%AF%8D%E0%AE%A4%E0%AF%8B%E0%AE%9F%E0%AF%8D%E0%AE%9F-%E0%AE%AE%E0%AE%95%E0%AF%8D%E0%AE%95%E0%AE%B3%E0%AE%BF%E0%AE%A9%E0%AF%8D-%E0%AE%AA%E0%AF%8B%E0%AE%B0%E0%AE%BE%E0%AE%9F%E0%AF%8D%E0%AE%9F%E0%AE%AE%E0%AF%8D", "Content": "1000 ரூபா அடிப்படை வேதனம் வழங்கப்படவேண்டும் எனவும், தீபாவளி முற்பணம் 10,000 ரூபாய் வழங்கப்பட வேண்டும் என்றும் வலியுறுத்தி அக்கரப்பத்தனை நியூ பிரஸ்டன் தோட்டத் தொழிலாளர்கள் இன்றைய தினம் கவனயீர்ப்பு போராட்டத்தில் ஈடுபட்டனர். சுமார் 200 தோட்ட தொழிலாளர்கள் இந்த கவனயீர்ப்பு போராட்டத்தில் பங்கேற்றதாக எமது செய்தித் தொடர்பாளர் குறிப்பிட்டார். தொழிலாளர்களுக்கு வழங்கவேண்டிய கொடுப்பணவுகளை உடனடியாக வழங்குமாறும், 1000 ரூபாய் சம்பள உயர்வையும் காலம் தாழ்த்தாமல் மலையக அரசியல்வாதிகள் பெற்று தரவேண்டுமெனவும் ஆர்ப்பாட்டத்தில் ஈடுபட்ட தொழிலாளர்கள் தெரிவித்தனர். அத்தோடு அரசியல்வாதிகளும் தொழிற்சங்க அதிகாரிகளும் தேர்தல் காலத்தில் வாக்குகளை பெறுவதற்காக கூறிய பொய்யான வார்த்தைகளை இனிமேலும் நாங்கள் நம்பப்போவதில்லை என தெரிவித்ததோடு, சம்பள அதிகரிப்பினை பெற்றுகொடுக்காவிட்டால் நல்ல பாடம் புகட்டுவதாகவும், மாதாந்தம் வழங்கும் சந்தா பணத்தினையும் உடனடியாக நிறுத்துவோம் எனவும் அவர்கள் தெரிவித்தனர்."}