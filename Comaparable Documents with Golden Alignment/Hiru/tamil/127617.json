{"Header": "செந்தில் தொண்டமான் நீதிமன்றில் முன்னிலை ; கடும் நிபந்தனைகளுடன் விடுதலை..!", "Time": "Wednesday, 02 March 2016 - 15:37", "Url": "http://www.hirunews.lk/tamil/127617/%E0%AE%9A%E0%AF%86%E0%AE%A8%E0%AF%8D%E0%AE%A4%E0%AE%BF%E0%AE%B2%E0%AF%8D-%E0%AE%A4%E0%AF%8A%E0%AE%A3%E0%AF%8D%E0%AE%9F%E0%AE%AE%E0%AE%BE%E0%AE%A9%E0%AF%8D-%E0%AE%A8%E0%AF%80%E0%AE%A4%E0%AE%BF%E0%AE%AE%E0%AE%A9%E0%AF%8D%E0%AE%B1%E0%AE%BF%E0%AE%B2%E0%AF%8D-%E0%AE%AE%E0%AF%81%E0%AE%A9%E0%AF%8D%E0%AE%A9%E0%AE%BF%E0%AE%B2%E0%AF%88-%E0%AE%95%E0%AE%9F%E0%AF%81%E0%AE%AE%E0%AF%8D-%E0%AE%A8%E0%AE%BF%E0%AE%AA%E0%AE%A8%E0%AF%8D%E0%AE%A4%E0%AE%A9%E0%AF%88%E0%AE%95%E0%AE%B3%E0%AF%81%E0%AE%9F%E0%AE%A9%E0%AF%8D-%E0%AE%B5%E0%AE%BF%E0%AE%9F%E0%AF%81%E0%AE%A4%E0%AE%B2%E0%AF%88", "Content": "பிடியாணை பிறப்பிக்கப்பட்ட இலங்கை தொழிலாளர் காங்கிரசின் உப தலைவரும் , ஊவா மாகாண சபை அமைச்சருமான செந்தில் தொண்டமான் நீதிமன்றில் இன்று முன்னிலையாகிய நிலையில் ,  ஹட்டன்  நீதவான் பிரசாத் லியனகேயின் கடும் நிபந்தனைகளுடன் விடுவிக்கப்பட்டுள்ளார். 2014 ஆம் ஆண்டு ஹட்டன் - செனன் பகுதியில் வைத்து அமைச்சர் பழனி திகாம்பரம் பயணித்த வாகன தொடரணிக்கு இடையூறு விளைவித்தது தொடர்பாக இவருக்கு எதிராக நீதிமன்றத்தில் வழக்கு நிலுவையில் உள்ளது. இது தொடர்பான வழக்கு நேற்று விசாரணைக்கு எடுத்துக்கொள்ளப்பட்ட போது சுகயீனம் காரணமாக அவர் முன்னிலையாக வில்லை என அவர் சார்பாக முன்னிலையான  சட்டத்தரணி மருத்துவ சான்றிதழை சமர்ப்பித்திருந்தார். எனினும் இதனை நிராகரித்த நீதவான் பிரசாத் லியனகே, அரசாங்கத்தினால் ஏற்றுக்கொள்ளக்கூடிய மருத்துவரால் வழங்கப்படும் மருத்துவ அறிக்கை மட்டுமே நீதிமன்றம் ஏற்றுக்கொள்ளும் என்று தெரிவித்த நீதவான் செந்தில் தொண்டமான் மீதான பிடியாணையை பிறப்பித்தார். இன்று செந்தில் தொண்டமான் சார்பில் பிரசன்னமாகிய சட்டத்தரணி, நீதிமன்றத்தினால் நேற்று விடுக்கப்பட்ட பிடியாணை உத்தரவை இரத்து செய்யுமாறு கோரிக்கை அடங்கிய மனுவை முன்வைத்தார். இதனை ஏற்றுக்கொண்ட நீதவான் பிடியாணை உத்தரவை இரத்து செய்தார். அத்துடன் சந்தேக நபரான செந்தில் தொண்டமானிற்கு கடும் நிபந்தனைகள் வழங்கிய நீதவான், அடுத்த வழக்கு விசாரணையின்போது முன்னிலையாகுமாறும் அறிவுறுத்தினார்."}