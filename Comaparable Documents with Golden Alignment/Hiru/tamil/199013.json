{"Header": "கூட்டு ஒப்பந்தம் தொடர்பில் கம்பனிகளுக்கு அழுத்தம் கொடுக்க தலவாக்கலையில் எதிர்வரும் 23ம் திகதி ஆர்ப்பாட்டம் - திகா தெரிவிப்பு", "Time": "Sunday, 02 September 2018 - 20:43", "Url": "http://www.hirunews.lk/tamil/199013/%E0%AE%95%E0%AF%82%E0%AE%9F%E0%AF%8D%E0%AE%9F%E0%AF%81-%E0%AE%92%E0%AE%AA%E0%AF%8D%E0%AE%AA%E0%AE%A8%E0%AF%8D%E0%AE%A4%E0%AE%AE%E0%AF%8D-%E0%AE%A4%E0%AF%8A%E0%AE%9F%E0%AE%B0%E0%AF%8D%E0%AE%AA%E0%AE%BF%E0%AE%B2%E0%AF%8D-%E0%AE%95%E0%AE%AE%E0%AF%8D%E0%AE%AA%E0%AE%A9%E0%AE%BF%E0%AE%95%E0%AE%B3%E0%AF%81%E0%AE%95%E0%AF%8D%E0%AE%95%E0%AF%81-%E0%AE%85%E0%AE%B4%E0%AF%81%E0%AE%A4%E0%AF%8D%E0%AE%A4%E0%AE%AE%E0%AF%8D-%E0%AE%95%E0%AF%8A%E0%AE%9F%E0%AF%81%E0%AE%95%E0%AF%8D%E0%AE%95-%E0%AE%A4%E0%AE%B2%E0%AE%B5%E0%AE%BE%E0%AE%95%E0%AF%8D%E0%AE%95%E0%AE%B2%E0%AF%88%E0%AE%AF%E0%AE%BF%E0%AE%B2%E0%AF%8D-%E0%AE%8E%E0%AE%A4%E0%AE%BF%E0%AE%B0%E0%AF%8D%E0%AE%B5%E0%AE%B0%E0%AF%81%E0%AE%AE%E0%AF%8D-23%E0%AE%AE%E0%AF%8D-%E0%AE%A4%E0%AE%BF%E0%AE%95%E0%AE%A4%E0%AE%BF-%E0%AE%86%E0%AE%B0%E0%AF%8D%E0%AE%AA%E0%AF%8D%E0%AE%AA%E0%AE%BE%E0%AE%9F%E0%AF%8D%E0%AE%9F%E0%AE%AE%E0%AF%8D-%E0%AE%A4%E0%AE%BF%E0%AE%95%E0%AE%BE-%E0%AE%A4%E0%AF%86%E0%AE%B0%E0%AE%BF%E0%AE%B5%E0%AE%BF%E0%AE%AA%E0%AF%8D%E0%AE%AA%E0%AF%81", "Content": "பெருந்தோட்ட மக்களின் வேதன உயர்வுக்காக, பெருந்தோட்ட முதலாளிமார் சம்மேளனத்திற்கு எதிராக போராட்டம் மேற்கொள்ளவுள்ளதாக தொழிலாளர் தேசிய சங்கத்தின் தலைவரும், மலையக புதிய கிராமங்கள் உட்கட்டமைப்பு சமுதாய அபிவிருத்தி அமைச்சருமான பழனி திகாம்பரம் தெரிவித்துள்ளார். தொழிலாளர் தேசிய சங்கத்தின் விசேட கூட்டம் இன்று ஹட்டனில் இடம்பெற்ற போதே அவர் இதனைத் தெரிவித்தார். இதன்போது அமைச்சர் மேலும் தெரிவித்ததாவது, பச்சை தேயிலை ஒரு கிலோ இன்று 50 ரூபாவிலிருந்து 100 ரூபா வரை விலை அதிகரிக்கப்பட்டுள்ளது. இதனை பெருந்தோட்ட கைத்தொழில் அபிவிருத்தி அமைச்சர் நவீன் திஸாநாயக்கவும், டன்சினன் வீடு திறப்பு விழாவின் போது அங்கு உரையாற்றுகையில் தெரிவித்தார். இவ்வாறு தேயிலையின் விலை உயர்ந்திருக்கும் போது தொழிலாளர்களுக்கு சம்பள உயர்வை வழங்குவதில் கம்பனிகாரர்களுக்கு ஏன் முடியாது. நட்டம் என்று சொன்னால் பெருந்தோட்டங்களை விட்டு செல்ல வேண்டியது தானே என கேள்வி எழுப்பிய இவர், பெருந்தோட்ட கம்பனிகள் இன்றும் இலாபத்தை அனுபவித்து வருவதாகவும் தெரிவித்தார். காடாகி இருந்த மலையகத்தை வளமான பூமியாக்கிய தொழிலாளர்களின் உழைப்பினால் தோட்ட நிர்வாகிகள் மாதாந்தம் ஒரு இலட்சம் ரூபா வரை சம்பளம் பெறுகின்றனர். தோட்ட உரிமையாளர்களும் கோடி கணக்கில் இலாபம் அடைகின்றனர். இந்த நிலையில் தொழிலாளர்களுக்கு சம்பளத்தை இவர்கள் உயர்த்தி கொடுப்பதற்கு ஏன முடியாது. இம்முறை கூட்டு ஒப்பந்தத்தின் ஊடாக தொழிலாளர்களை ஏமாற்ற முடியாது. நியாயமான சம்பளத்தை வழங்க வேண்டும் என்பதற்கு அழுத்தம் கொடுத்து கம்பனிகளுக்கு எதிராக தலவாக்கலையில் இந்த போராட்டம் நடத்தப்படவுள்ளது. இதில் தொழிலாளர்கள் மீது அக்கறை கொண்டுள்ள அனைவரும் உணர்வு பூர்வமாக கலந்து கொள்ள வேண்டும் என அழைப்பு விடுப்பதாக அவர் தெரிவித்தார். இதனை உணரும் கம்பனிகள் பயப்பட வேண்டும். சரியான சம்பளத்தை தொழிலாளர்களுக்கு வழங்க முன்வரும் வகையில் இந்த போராட்டம் அமைய வேண்டும். தோட்ட தொழிலாளர்களுக்கான சம்பளம் ஒரு காலமும் தட்டில் வைத்து வழங்கப்படவில்லை. மாறாக போராட்டங்கள் ஊடாகவே இந்த சம்பள உரிமை காலம் காலமாக பெறப்பட்டு வந்துள்ளது. மலையக மக்களுக்கான அபிவிருத்தி நாள்தோறும் முன்னெடுக்கப்பட்டு வருகின்றது. அது ஒரு புறம் இருக்க இன்று சம்பள பிரச்சினை முன்னிருத்தப்பட்டுள்ளது. கடந்த காலங்களில் மேற்கொள்ளப்பட்ட சம்பள பேச்சுவார்த்தை மற்றும் கூட்டு ஒப்பந்தங்கள் அமைச்சர் திகாம்பரத்தினால் குழம்பிவிட்டதாக அல்லது பெறமுடியாமல் போய்விட்டதாக சிலர் சொல்லி வருகின்றனர். இவர்கள் காட்டி கொடுத்து விட்டு கடைசியில் என்மீது பழி போடுவது உசிதமான ஒன்றல்ல. இம்முறை நிதானமாக இருக்க வேண்டும் என தோட்ட தலைவர் மற்றும் தலைவிகளையும் இதன்போது கேட்டுக்கொண்டார். கடந்த கால பேச்சுவார்த்தை இழுபறி நிலையை அடைந்த நிலையில் மக்கள் கஷ்டப்படுவதை உணர்ந்து மூவாயிரம் ரூபாய் வீதம் இருமுறை அரசிடம் பெற்றுக்கொடுத்தேன். இதை பெற்றுக்கொடுத்ததால் தான் சம்பள பிரச்சினை தோழ்வியுற்றதாக மக்கள் மத்தியில் பரப்பி வந்துள்ளனர். அதேபோல இம்முறையும் ஒரு நாடகம் ஆடப்போகின்றார்கள். தொழிலாளர் தேசிய சங்கத்திற்கு கூட்டு ஒப்பந்தத்தில் கைச்சாத்திடவோ, அமர்ந்து பேசவோ உரிமை இல்லை. ஆனால் மக்கள் ஏமாற்றப்படுவதை பார்த்துக் கொண்டிருக்க முடியாது. தொழிலாளர் தேசிய சங்கம் இன்று ஒரு பெரிய கட்சி. மக்கள் என்னை நம்பி அதிகமான வாக்குகளை அழித்துள்ளனர். நான் மக்களுக்கு பொறுப்பு கூற வேண்டும். இதற்காகவே, கம்பனிகள் தொழிலாளர்களுக்கு சம்பள உயர்வை வழங்க வேண்டும் அழுத்தம் மாத்திரமே நாம் வெளியிலிருந்து கொடுக்க முடியும். கடந்த பேச்சுவார்த்தையின் போது கம்பனிகளிடம் சம்பளத்தை உயர்த்தி தாருங்கள் என்று மாத்திரமே சொல்லி இருக்கின்றார்க்ள. கம்பனிகள் ஏதோ சொல்லிவிட. பேச்சுவார்த்தை தோழ்வி என அவ்விடத்திலிருந்து எழும்பி வந்துள்ளார்கள். இவ்வாறா சம்பள பிரச்சினை பேசுவது. அதேநேரத்தில் இதற்கமைய வரும் 23ம் திகதி தலவாக்கலையில் மாபெரும் போராட்டத்தை முன்னெடுக்கப்போவதாக அவர் மேலும் தெரிவித்தார்."}