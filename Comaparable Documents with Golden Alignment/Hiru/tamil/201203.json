{"Header": "மகாவலி திட்டம் தொடர்பிலான அழுத்தங்களை பிரயோகிக்க கோரி கடிதம்", "Time": "Tuesday, 02 October 2018 - 9:10", "Url": "http://www.hirunews.lk/tamil/201203/%E0%AE%AE%E0%AE%95%E0%AE%BE%E0%AE%B5%E0%AE%B2%E0%AE%BF-%E0%AE%A4%E0%AE%BF%E0%AE%9F%E0%AF%8D%E0%AE%9F%E0%AE%AE%E0%AF%8D-%E0%AE%A4%E0%AF%8A%E0%AE%9F%E0%AE%B0%E0%AF%8D%E0%AE%AA%E0%AE%BF%E0%AE%B2%E0%AE%BE%E0%AE%A9-%E0%AE%85%E0%AE%B4%E0%AF%81%E0%AE%A4%E0%AF%8D%E0%AE%A4%E0%AE%99%E0%AF%8D%E0%AE%95%E0%AE%B3%E0%AF%88-%E0%AE%AA%E0%AE%BF%E0%AE%B0%E0%AE%AF%E0%AF%8B%E0%AE%95%E0%AE%BF%E0%AE%95%E0%AF%8D%E0%AE%95-%E0%AE%95%E0%AF%8B%E0%AE%B0%E0%AE%BF-%E0%AE%95%E0%AE%9F%E0%AE%BF%E0%AE%A4%E0%AE%AE%E0%AF%8D", "Content": "மகாவலி திட்டம் தொடர்பிலான அரசாங்கத்தின் கொள்கை தீர்மானத்திற்கு நாடாளுமன்றத்திலும் வெளியிலும் காத்திரமான அழுத்தங்களை பிரயோகிக்க கோரி மகாவலி எதிர்ப்பு தமிழர் மரபுரிமை பேரவையினால் கடிதம் ஒன்று அனுப்பி வைக்கப்பட்டுள்ளது. இந்த கடிதம் எதிர்கட்சி தலைவர் இரா.சம்பந்தன் உள்ளிட்ட தமிழ் தேசிய கூட்டமைப்பின் நாடாளுமன்ற உறுப்பினர்கள் ஏனைய தமிழ் நாடளுமன்ற உறுப்பினர்கள் மற்றும் அமைச்சர்களுக்கும் இந்த கடிதம் அனுப்பி வைக்கப்பட்டுள்ளது. மகாவலி டு வலய அபிவிருத்தி திட்டம் வடக்கு மாகாணத்திற்கு தேவை இல்லை என்பதையும் அந்த திட்டத்திற்கு பின்னால் உள்ள அரசியல் நிகழ்ச்சி திட்டம் பற்றியும் மகாவலி எதிர்ப்பு தமிழர் மரபுரிமை பேரவை தமது கண்டனத்தையும் எதிர்ப்பையும் வெளியிட்டு வருகிறது. இந்த நிலையில் வடமாகாண எல்லைக்குட்பட்ட மகாவலி அதிகாரசபை நிகழ்ச்சி திட்டங்கள் யாவும் நிறுத்தப்படவேண்டும் என அந்த கடிதத்தில் குறிப்பிடப்பட்டுள்ளது. எவ்வாறாயினும், மஹாவலி எல் வலையத்தின் ஊடாக எந்த சட்டவிரோத குடியேற்றங்களும் இடம்பெறவில்லை என்று அரசாங்கம் தொடர்ச்சியாக தெரிவித்து வருகிறது. வடக்கு கிழக்கு அபிவிருத்திக்கான ஜனாதிபதி செயலணியின் இரண்டாவது அமர்வின் போதும் இந்த விடயம் குறித்த கேள்வி எழுப்பப்பட்ட போது, ஜனாதிபதி அவ்வாறான குடியேற்றங்கள் எவையும் இடம்பெறவில்லை என்று கூறி இருந்தார். இந்தநிலையில் நாளைய தினம் இந்த செயலணியின் மூன்றாவது கூட்டம் நடைபெறவுள்ளமை குறிப்பிடத்தக்கது."}