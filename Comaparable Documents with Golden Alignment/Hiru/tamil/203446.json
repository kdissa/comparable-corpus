{"Header": "நாடாளுமன்றம் கூட்டப்படும் திகதியில் தொடரும் குழப்பம்..", "Time": "Friday, 02 November 2018 - 16:21", "Url": "http://www.hirunews.lk/tamil/203446/%E0%AE%A8%E0%AE%BE%E0%AE%9F%E0%AE%BE%E0%AE%B3%E0%AF%81%E0%AE%AE%E0%AE%A9%E0%AF%8D%E0%AE%B1%E0%AE%AE%E0%AF%8D-%E0%AE%95%E0%AF%82%E0%AE%9F%E0%AF%8D%E0%AE%9F%E0%AE%AA%E0%AF%8D%E0%AE%AA%E0%AE%9F%E0%AF%81%E0%AE%AE%E0%AF%8D-%E0%AE%A4%E0%AE%BF%E0%AE%95%E0%AE%A4%E0%AE%BF%E0%AE%AF%E0%AE%BF%E0%AE%B2%E0%AF%8D-%E0%AE%A4%E0%AF%8A%E0%AE%9F%E0%AE%B0%E0%AF%81%E0%AE%AE%E0%AF%8D-%E0%AE%95%E0%AF%81%E0%AE%B4%E0%AE%AA%E0%AF%8D%E0%AE%AA%E0%AE%AE%E0%AF%8D", "Content": "நாடாளுமன்ற எதிர்வரும் 7 ஆம் திகதி கூட்டப்படாது, 16 ஆம் திகதியே கூட்டப்படும் என நாடாளுமன்ற உறுப்பினர் மகிந்தானந்த அளுத்கமகே தெரிவித்துள்ளார். பிரதமர் அலுவலகத்தில் இன்று மாலை இடம்பெற்ற ஊடக சந்திப்பில் வைத்தே அவர் இதனைக் குறிப்பிட்டுள்ளார். எனினும் எதிர்வரும் 7 ஆம் திகதி நாடாளுமன்றம் கூட்டப்படும் என ஜனாதிபதி தனக்கு அறிவித்துள்ளதாக சபாநாயகர் கரு ஜயசூரிய தெரிவித்துள்ளார். கட்சி பிரதிநிதிகளுடன் இன்று காலை நாடாளுமன்ற வளாகத்தில் இடம்பெற்ற சந்திப்பின் போதே அவர் இதனைக் குறிப்பிட்டுள்ளார். நாடாளுமன்றத்தை மீண்டும் கூட்டுமாறு ஐக்கிய தேசிய கட்சி, இலங்கை தமிழரசு கட்சி, மக்கள் விடுதலை முன்னணி மற்றும் ஸ்ரீலங்கா முஸ்லிம் காங்கிரஸூம் இதற்கு முன்னர் கடிதம் ஊடாக சபாநாயகரிடம் கோரின. பின்னர் சபாநாயகர் கரு ஜயசூரிய, ஜனாதிபதி மைத்திரிபால சிறிசேனவை சந்தித்து தற்போதைய அரசியல் நிலவரம் தொடர்பில் கலந்துரையாடியதுடன், அதன்போது கலந்துரையாடப்பட்ட விடயங்களை அறிவிப்பதற்காகவே இந்த கட்சி பிரதிநிதிகள் கூட்டம் இடம்பெற்றது. இந்த சந்திப்பில் ஐக்கிய தேசிய கட்சியின் நாடாளுமன்ற உறுப்பினர்களுடன் அந்த முன்னணியை பிரதிநிதித்துவப்படுத்தும் அரசியல் கட்சிகளின் தலைவர்களான பழனி திகாம்பரம், மனோ கணேசன், ரவுப் ஹக்கீம் மற்றும் ரிசாட் பதியூர்தீன் ஆகியோரும் கலந்து கொண்டிருந்தனர். இதனுடன் எதிர்கட்சி தலைவர் ஆர்.சம்பந்தன் மற்றும் தமிழ் தேசிய கூட்டமைப்பின் நாடாளுமன்ற உறுப்பினர்களும் சந்திப்பில் பங்குப்பற்றினர். மேலும் மக்கள் விடுதலை முன்னணியை பிரதிநிதித்துவப்படுத்தி அந்த கட்சியின் பிரசார செயலாளர் விஜித்த ஹேரத்தும் குறித்த கூட்டத்தில் கலந்து கொண்டிருந்தார்."}