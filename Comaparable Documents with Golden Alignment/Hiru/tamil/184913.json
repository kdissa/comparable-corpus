{"Header": "அர்ஜுன் மகேந்திரனுக்கு எதிராக சர்வதேச காவல்துறையினர் ஊடாக நடவடிக்கை", "Time": "Friday, 02 March 2018 - 12:45", "Url": "http://www.hirunews.lk/tamil/184913/%E0%AE%85%E0%AE%B0%E0%AF%8D%E0%AE%9C%E0%AF%81%E0%AE%A9%E0%AF%8D-%E0%AE%AE%E0%AE%95%E0%AF%87%E0%AE%A8%E0%AF%8D%E0%AE%A4%E0%AE%BF%E0%AE%B0%E0%AE%A9%E0%AF%81%E0%AE%95%E0%AF%8D%E0%AE%95%E0%AF%81-%E0%AE%8E%E0%AE%A4%E0%AE%BF%E0%AE%B0%E0%AE%BE%E0%AE%95-%E0%AE%9A%E0%AE%B0%E0%AF%8D%E0%AE%B5%E0%AE%A4%E0%AF%87%E0%AE%9A-%E0%AE%95%E0%AE%BE%E0%AE%B5%E0%AE%B2%E0%AF%8D%E0%AE%A4%E0%AF%81%E0%AE%B1%E0%AF%88%E0%AE%AF%E0%AE%BF%E0%AE%A9%E0%AE%B0%E0%AF%8D-%E0%AE%8A%E0%AE%9F%E0%AE%BE%E0%AE%95-%E0%AE%A8%E0%AE%9F%E0%AE%B5%E0%AE%9F%E0%AE%BF%E0%AE%95%E0%AF%8D%E0%AE%95%E0%AF%88", "Content": "மத்திய வங்கியின் முன்னாள் ஆளுநர் அர்ஜுன் மகேந்திரனுக்கு எதிராக இரண்டாவது முறையாக பிறப்பிக்கப்பட்டிருக்கும் அறிவிப்பு கருத்திற்கொள்ளப்படாவிட்டால், அவருக்கு எதிராக சர்வதேச காவல்துறையினர் ஊடாக நடவடிக்கை எடுப்பது குறித்து, சட்டமா அதிபர் கவனம் செலுத்தியுள்ளதாக தெரிவிக்கப்படுகிறது. இதற்கு அமைவான சட்ட நடவடிக்கைகள் தற்போது முன்னெடுக்கப்பட்டு வருவதாக சட்டமா அதிபர் திணைக்களத் தகவல்கள் தெரிவிக்கின்றன. மத்திய வங்கியின் பிணை முறி மோசடியில் சந்தேகத்துக்குரியவராக பெயரிடப்பட்டிருக்கும் அர்ஜுன் மகேந்திரனை, கடந்த மாதம் 15 ஆம் திகதிக்கு முன்னதாக குற்றப் புலனாய்வு திணைக்களத்தில் முன்னிலையாகுமாறு கொழும்பு கோட்டை நீதவான் லங்கா ஜயரட்ன அறிவித்தல் விடுத்திருந்தார். எனினும், அதற்கு அவர் பதிலளிக்காத காரணத்தால், எதிர்வரும் 8ஆம் திகதிக்கு முன்னதாக குற்றப் புலனாய்வு திணைக்களத்தில் முன்னிலையாகுமாறு கடந்த 16 ஆம் திகதி நீதவான் உத்தரவு பிறப்பித்திருந்தார். அந்த அறிவித்தல் விரைவு தபால் மூலமாகவோ அல்லது சர்வதேச பொதி சேவை ஊடாக அனுப்பி வைக்குமாறு கோட்டை நீதவான் அறிவுறுத்தியிருந்தார். எனினும், சிங்கப்பூரில் உள்ள குறித்த முகவரியில் அர்ஜுன் மகேந்திரன் இல்லை என தெரிவிக்கப்பட்டு, குறித்த அறிவித்தல் திருப்பி அனுப்ப்பட்டிருந்தமை குறிப்பிடத்தக்கது."}