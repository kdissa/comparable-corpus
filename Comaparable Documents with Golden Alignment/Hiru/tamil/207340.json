{"Header": "நாட்டின் அரசியல் நிலைமை தொடர்பில் சம்பந்தன் ஐரோப்பிய நாடாளுமன்ற உறுப்பினருக்கு விளக்கம்", "Time": "Wednesday, 02 January 2019 - 19:32", "Url": "http://www.hirunews.lk/tamil/207340/%E0%AE%A8%E0%AE%BE%E0%AE%9F%E0%AF%8D%E0%AE%9F%E0%AE%BF%E0%AE%A9%E0%AF%8D-%E0%AE%85%E0%AE%B0%E0%AE%9A%E0%AE%BF%E0%AE%AF%E0%AE%B2%E0%AF%8D-%E0%AE%A8%E0%AE%BF%E0%AE%B2%E0%AF%88%E0%AE%AE%E0%AF%88-%E0%AE%A4%E0%AF%8A%E0%AE%9F%E0%AE%B0%E0%AF%8D%E0%AE%AA%E0%AE%BF%E0%AE%B2%E0%AF%8D-%E0%AE%9A%E0%AE%AE%E0%AF%8D%E0%AE%AA%E0%AE%A8%E0%AF%8D%E0%AE%A4%E0%AE%A9%E0%AF%8D-%E0%AE%90%E0%AE%B0%E0%AF%8B%E0%AE%AA%E0%AF%8D%E0%AE%AA%E0%AE%BF%E0%AE%AF-%E0%AE%A8%E0%AE%BE%E0%AE%9F%E0%AE%BE%E0%AE%B3%E0%AF%81%E0%AE%AE%E0%AE%A9%E0%AF%8D%E0%AE%B1-%E0%AE%89%E0%AE%B1%E0%AF%81%E0%AE%AA%E0%AF%8D%E0%AE%AA%E0%AE%BF%E0%AE%A9%E0%AE%B0%E0%AF%81%E0%AE%95%E0%AF%8D%E0%AE%95%E0%AF%81-%E0%AE%B5%E0%AE%BF%E0%AE%B3%E0%AE%95%E0%AF%8D%E0%AE%95%E0%AE%AE%E0%AF%8D", "Content": "இலங்கை வந்துள்ள ஐரோப்பிய நாடாளுமன்ற உறுப்பினரும் ஐரோப்பிய நாடாளுமன்றின் இலங்கை நட்பு குழுவின் உறுப்பினருமான ஜெப்ரிவான் ஓர்டன்  இன்று தமிழ் தேசிய கூட்டமைப்பின் தலைவர் இரா. சம்பந்தனை சந்தித்துள்ளார். இந்த சந்திப்பு கொழும்பில் இடம்பெற்றுள்ளது. இதன்போது, நாட்டில் நிலவும் அரசியல் நிலைமை தொடர்பில் இரா சம்பந்தன் ஐரோப்பிய நாடாளுமன்ற உறுப்பினருக்கு விளக்கியுள்ளார். இதுதவிர, அரசியலமைப்பு சபையின் மீள்நியமனத்தின் முக்கியத்துவத்தினை இரா.சம்பந்தன் சுட்டிக்காட்டியுள்ளார். இந்த அரசியலமைப்பு சபையின் மீள்நியமனத்தினால் நீதித்துறையின் சுயாதீனத்தன்மை பேணப்பட்டுள்ளமையானது கடந்த காலங்களில் இடம்பெற்ற சம்பவங்களின் மூலம் நிரூபணமாகியுள்ளமையையும் சம்பந்தன் விளக்கியுள்ளார். அரசாங்கத்தினை மீளக்கொண்டு வருவதற்கு தாம் வழங்கிய ஆதரவு கொள்கை அடிப்படையிலானதாகும் என்றும் நாடானது ஒரு பிரதமரோ அரசாங்கமோ இல்லாத ஒரு இக்கட்டான நிலைமையில் இருந்த போது நாட்டு பொருளாதாரத்திற்கும் நிறுவனங்களின் சுமுகமான செயற்பாடுகளுக்கும் ஏற்படவிருந்த பாதக விளைவுகளை தடுக்கும் முகமாகவே அரசாங்கத்தினை மீளகொண்டு வருவதற்கான ஆதரவினை நல்கியதாகவும் இரா.சம்பந்தன் ஐரோப்பிய நாடாளுமன்ற உறுப்பினரிடம் தெரிவித்தார். புதிய அரசியல் யாப்பானது நாடு ஒருமித்ததாகவும் பிரிக்கப்பட முடியாததாகவும் இருப்பதனை உறுதி செய்யும் ஒன்றாக அமையும் என அவர் குறிப்பிட்டார். மக்களும் பிராந்திய மாகாண அரசாங்கங்களும் தமது வாழ்வில் தொடர்புடைய அன்றாட விடயங்கள் தொடர்பில் அதிகாரங்களை பயன்படுத்தும் வகையிலான நேர்மையான ஒரு அதிகாரப்பகிர்வினையும் கொண்டிருக்க வேண்டும் எனவும் வலியுறுத்தினார். மேலும் ஒரு புதிய அரசியல் யாப்பு கொண்டு வரப்படுகின்ற போது அது நியாயமானதொன்றாக இருக்கும் பட்சத்தில் அதற்கு தமிழ் மக்கள் ஆதரவினை வழங்குவார்கள் எனவும் தமிழ் தேசிய கூட்டமைப்பின் தலைவர் ஐரோப்பிய நாடாளுமன்ற உறுப்பினர்  ஜெப்ரிவான் ஓர்டனிடம் தெரிவித்துள்ளார். இந்த சந்திப்பில் கலந்து கொண்ட தமிழ் தேசியக் கூட்டமைப்பின் நாடாளுமன்ற உறுப்பினர் எம்.ஏ சுமந்திரன், புதிய அரசியல்யாப்பு உருவாக்கம் தொடர்பில் ஐரோப்பிய நாடாளுமன்ற உறுப்பினர்  ஜெப்ரிவான் ஓர்டனை தெளிவுப்படுத்தினார். கடந்த டிசம்பர் 7ம்திகதி சமர்ப்பிக்கப்படவிருந்த நிபுணர்கள் குழுவினால் தயாரிக்கப்பட்ட வரைபு யாப்பு எதிர்வரும் பெப்ரவரி மாதம் 4ம் திகதிக்கு முன்னர் நாடாளுமன்றில் சமர்ப்பிக்கப்படும் என நாடாளுமன்ற உறுப்பினர் எம்.ஏ சுமந்திரன் தெரிவித்தார்."}