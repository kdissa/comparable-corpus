{"Header": "சுதந்திர தின விழா ஒத்திகையை முன்னிட்டு பல பாதைகள் மூடல்...", "Time": "Thursday, 02 February 2017 - 10:53", "Url": "http://www.hirunews.lk/tamil/153482/%E0%AE%9A%E0%AF%81%E0%AE%A4%E0%AE%A8%E0%AF%8D%E0%AE%A4%E0%AE%BF%E0%AE%B0-%E0%AE%A4%E0%AE%BF%E0%AE%A9-%E0%AE%B5%E0%AE%BF%E0%AE%B4%E0%AE%BE-%E0%AE%92%E0%AE%A4%E0%AF%8D%E0%AE%A4%E0%AE%BF%E0%AE%95%E0%AF%88%E0%AE%AF%E0%AF%88-%E0%AE%AE%E0%AF%81%E0%AE%A9%E0%AF%8D%E0%AE%A9%E0%AE%BF%E0%AE%9F%E0%AF%8D%E0%AE%9F%E0%AF%81-%E0%AE%AA%E0%AE%B2-%E0%AE%AA%E0%AE%BE%E0%AE%A4%E0%AF%88%E0%AE%95%E0%AE%B3%E0%AF%8D-%E0%AE%AE%E0%AF%82%E0%AE%9F%E0%AE%B2%E0%AF%8D", "Content": "69 ஆவது சுதந்திர தினத்தை முன்னிட்டு இடம்பெறும் ஒத்திகை நிகழ்வு காரணமாக கொழும்பு – காலிமுகத்திடலை சுற்றி விஷேட போக்குவரத்து திட்டம் செயல்படுத்தப்பட்டுள்ளது. குறித்த ஒத்திகை நிகழ்வு எதிர்வரும் இரண்டு நாட்களுக்கு இடம்பெறவுள்ளது. இம்முறை சுதந்திர நிகழ்வில் இராணுவ மரியாதை பேரணியில் 4ஆயிரத்து 156 இராணுவ வீரர்கள் 910 கடற்படை வீரர்கள் ஆயிரத்து 125 விமானப் படை வீரர்கள் மற்றும் 927 காவற்துறையினரும் கலந்து கொள்ளவுள்ளனர். மேலும் சிவில் பாதுகாப்பு படையின் 664 வீரர்களும் தேசிய மாணவர் படை சார்பில் 100 பிரதிநிதிகளும் கலந்து கொள்ளவுள்ளனர். ஓத்திகை காரணமாக காலை 5.00 மணிமுதல் 12.00 வரை காலி வீதி காலிமுகத்திடல் சுற்றுவட்டத்தில் இருந்து பழைய நாடாளுமன்ற சுற்றுவட்டம் வரையான பகுதி சைத்திய வீதியும் மூடப்படவுள்ளன. இதனுடன், கொள்ளுபிட்டி சந்தி புனித மைக்கல் சுற்றுவட்டம் மற்றும் ரோடுன்டா சுற்றுவட்டத்தில் இருந்து காலி பாதை திசைக்கு நுழைதல் காலை 7.00 மணிமுதல் நண்பகல் 12 மணிவரை நிறுத்தபடவுள்ளதாக காவற்துறை தலைமையகம் அறிவித்துள்ளது. காலி பாதைக்கு நுழையும் மேலும் பல பாதைகள் ஒத்திகை இடம்பெறும் நேரத்தில் மூடப்படவுள்ளதால் மாற்று பாதைகளை பயன்படுத்துமாறு காவற்துறை தலைமையகம் கோரியுள்ளது."}