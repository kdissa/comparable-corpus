{"Header": "இளைஞர் கடத்தல் - ஹிருனிகா குறித்த விசாரணை தொடர்கிறது", "Time": "Saturday, 02 January 2016 - 8:46", "Url": "http://www.hirunews.lk/tamil/123240/%E0%AE%87%E0%AE%B3%E0%AF%88%E0%AE%9E%E0%AE%B0%E0%AF%8D-%E0%AE%95%E0%AE%9F%E0%AE%A4%E0%AF%8D%E0%AE%A4%E0%AE%B2%E0%AF%8D-%E0%AE%B9%E0%AE%BF%E0%AE%B0%E0%AF%81%E0%AE%A9%E0%AE%BF%E0%AE%95%E0%AE%BE-%E0%AE%95%E0%AF%81%E0%AE%B1%E0%AE%BF%E0%AE%A4%E0%AF%8D%E0%AE%A4-%E0%AE%B5%E0%AE%BF%E0%AE%9A%E0%AE%BE%E0%AE%B0%E0%AE%A3%E0%AF%88-%E0%AE%A4%E0%AF%8A%E0%AE%9F%E0%AE%B0%E0%AF%8D%E0%AE%95%E0%AE%BF%E0%AE%B1%E0%AE%A4%E0%AF%81", "Content": "தெமடகொடயில் இளைஞர் ஒருவரை கடத்திச் சென்று தாக்குதல் நடத்திய சம்பவத்தில் ஹிருனிகா பிரேமசந்திரவுக்கு இருக்கும் தொடர்பு குறித்து ஆராய்வதற்காக, சட்ட மா அதிபர் வழங்கிய அறிவுறுத்தல் அடிப்படையில் தொடர்ந்தும் விசாரணை நடத்தப்படுவதாக காவற்தறையினர் தெரிவித்துள்ளனர். காவற்துறை ஊடகப் பேச்சாளர் ருவான் குணசேகர இதனைத் தெரிவித்துள்ளார். இது தொடர்பில் கடத்தல் இடம்பெற்ற பிரதேசத்தில் இருந்த 11 வயதான சிறுமி ஒருவரிடமும் கொழும்பு குற்றத் தடுப்பு பிரிவினர் விசாரணை நடத்தி இருப்பதாக அவர் தெரிவித்துள்ளார். இந்த சம்பவத்தின் ஐந்தாவது சந்தேக நபரின் புதல்வி, இது தொடர்பில் வாக்கு மூலம் வழங்கியுள்ளதாகவும் கொழும்பு குற்றத்தடுப்பு பிரிவு நீதிமன்றில் தெரிவித்துள்ளது. 30ஆம் திகதி அவர் இவ்வாறு தமக்கு வாக்கு மூலம் வழங்கியதாக, குற்றத்தடுப்பு பிரிவினர் நீதிமன்றில் குறிப்பிட்டனர். இதற்கு அமைய, கடத்தப்படுவதற்கு முன்னரும் பின்னரும், தெமட்டகொடையில் கடத்தலை மேற்கொண்டவர்கள் ஹிருனிகாவை சந்தித்துள்ளனர். டிசம்பர் 21ஆம் திகதி முற்பகல் தமது தந்தையுடன் வெல்லம்பிட்டிய காவல்நிலையத்திற்கு சென்றதாகவும், பின்னர் தாம் ஹிருனிகாவை சந்தித்ததாகவும், அவர், குற்றத்தடுப்பு  பிரிவினரிடம் தெரிவித்துள்ளார். பின்னர், தாம் அந்த காரியாலயத்தில் உள்ள சிலருடன், கறுப்பு நிற வாகனத்தில் ஏறி, தொமட்டகொடையில் உள்ள புடவை கடைக்கு சென்றதாகவும் அவர் தகவல் அளித்துள்ளதாக, குற்றத்தடுப்பு பிரிவினர், நீதிமன்றத்திடம் தெரிவித்துள்ளனர். தெமட்டகொட ஆடை விற்பனை நிலையத்தில் பணிபுரிந்த 34 வயதுடைய ஒருவரை ஹிருனிக்கா பிரேமசந்திரவிற்கு சொந்தமான டிப்பென்டர் ரக வாகனத்தில் கடந்த 20 ஆம் திகதி கடத்தப்பட்டிருந்தார். இதனையடுத்து, கடத்தப்பட்டவர் ஹிருனிக்கா பிரேமசந்திரவிற்கு சொந்தமான கொலன்னாவையில் அமைந்துள்ள காரியாலயத்திற்கு  அழைத்து செல்லப்பட்டிருந்தார். இதன்போது, ஹிருனிக்கா பிரேமசந்திர தம்மை அச்சுறுத்தியதாக கடத்தப்பட்டவர் தெரிவித்துள்ளார். ஹிருனிக்கா பிரேமசந்திரவின் பாதுகாவலர்கள் தம்மீது தாக்குதல் நடத்தியதாகவும் அவர் குறிப்பிட்டுள்ளார்."}