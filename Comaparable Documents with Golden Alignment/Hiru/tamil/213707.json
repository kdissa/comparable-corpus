{"Header": "முதலாளிமார் சம்மேளனம் இணக்கம்", "Time": "Tuesday, 02 April 2019 - 20:13", "Url": "http://www.hirunews.lk/tamil/213707/%E0%AE%AE%E0%AF%81%E0%AE%A4%E0%AE%B2%E0%AE%BE%E0%AE%B3%E0%AE%BF%E0%AE%AE%E0%AE%BE%E0%AE%B0%E0%AF%8D-%E0%AE%9A%E0%AE%AE%E0%AF%8D%E0%AE%AE%E0%AF%87%E0%AE%B3%E0%AE%A9%E0%AE%AE%E0%AF%8D-%E0%AE%87%E0%AE%A3%E0%AE%95%E0%AF%8D%E0%AE%95%E0%AE%AE%E0%AF%8D", "Content": "பெருந்தோட்டத் துறையில் சர்ச்சையை ஏற்படுத்தி இருக்கின்ற வெளிவாரி வேலை வழங்கல் நடைமுறையை பொதுவான வரைமுறை ஒன்றுக்கு கொண்டு வருவதற்கு முதலாளிமார் சம்மேளனம் இணக்கம் தெரிவித்துள்ளது. இது தொடர்பான வரையறை ஒன்றை உருவாக்கி, அதனை தொழிற்சங்கங்களிடம் கையளித்து கலந்துரையாடுவதற்கு, இன்று நடைபெற்ற பேச்சுவார்த்தை ஒன்றின் போது இணக்கம் காணப்பட்டுள்ளது. சாஞ்சிமலை பிரதேசத்தில் இருந்து பொதுமக்கள் பாவிக்கும் குடிநீரை திசைத்திருப்பி தொழிற்சாலை ஒன்றுக்கு கொண்டு செல்லும் முயற்சிக்கு எதிராக அந்த பகுதி மக்கள் எதிர்ப்பை வெளியிட்டு வருகின்றனர். இதுதொடர்பில் சம்மந்தப்பட்ட பெருந்தோட்ட யாக்கத்துக்கும், இலங்கை தொழிலாளர் காங்கிரஸ் மற்றும் தோட்ட மக்களின் பிரதிநிதிகள் உள்ளிட்ட தரப்புக்கு இடையிலான பேச்சுவார்த்தை ஒன்று இன்று நடைபெற்றிருந்தது. இதன்போது குறித்த நீர் விநியோகத் திட்டம் தொடர்பாக எதிர்வரும் வெள்ளிக்கிழமை தோட்ட மக்களுடன் நிர்வாகம் கலந்துரையாடல் நடத்தி முடிவினை காண தீர்மானிக்கப்பட்டதாக, இந்த பேச்சுவார்த்தையில் கலந்துக் கொண்ட இலங்கை தொழிலாளர் காங்கிரஸின் பிரதி செயலாளர் பரத் அருள்சாமி தெரிவித்துள்ளார். அதேநேரம் குறித்த தோட்ட முகாமையாளர் தோட்ட மக்களை முறைத்தவறி நடத்தியமை தொடர்பில் அவருக்கு எதிராக நடவடிக்கை எடுக்கவும் தீர்மானிக்கப்பட்டுள்ளது. மேலும், பெருந்தோட்டங்களில் வெளிவாரி வேலை வழங்கல் முறைமை பல்வேறு பிரச்சினைகளைத் தோற்றுவித்துள்ள நிலையில், அதுகுறித்தும் இன்றைய பேச்சுவார்த்தையில் முக்கிய அவதானம் செலுத்தப்பட்டதாகவும், பரத் அருள்சாமி குறிப்பிட்டுள்ளார்."}