{"Header": "சந்திரிக்கா பண்டாரநாயக்க குமாரதுங்க  புத்திசாதுரியமாக செயற்பட வேண்டும்..", "Time": "Saturday, 02 November 2019 - 20:00", "Url": "http://www.hirunews.lk/tamil/227490/%E0%AE%9A%E0%AE%A8%E0%AF%8D%E0%AE%A4%E0%AE%BF%E0%AE%B0%E0%AE%BF%E0%AE%95%E0%AF%8D%E0%AE%95%E0%AE%BE-%E0%AE%AA%E0%AE%A3%E0%AF%8D%E0%AE%9F%E0%AE%BE%E0%AE%B0%E0%AE%A8%E0%AE%BE%E0%AE%AF%E0%AE%95%E0%AF%8D%E0%AE%95-%E0%AE%95%E0%AF%81%E0%AE%AE%E0%AE%BE%E0%AE%B0%E0%AE%A4%E0%AF%81%E0%AE%99%E0%AF%8D%E0%AE%95-%E0%AE%AA%E0%AF%81%E0%AE%A4%E0%AF%8D%E0%AE%A4%E0%AE%BF%E0%AE%9A%E0%AE%BE%E0%AE%A4%E0%AF%81%E0%AE%B0%E0%AE%BF%E0%AE%AF%E0%AE%AE%E0%AE%BE%E0%AE%95-%E0%AE%9A%E0%AF%86%E0%AE%AF%E0%AE%B1%E0%AF%8D%E0%AE%AA%E0%AE%9F-%E0%AE%B5%E0%AF%87%E0%AE%A3%E0%AF%8D%E0%AE%9F%E0%AF%81%E0%AE%AE%E0%AF%8D", "Content": "முன்னாள் ஜனாதிபதி சந்திரிக்கா பண்டாரநாயக்க குமாரதுங்க தற்போது புத்திசாதுரியமாக செயற்பட வேண்டும் என எதிர்கட்சி தலைவர் மகிந்த ராஜபக்ஷ தெரிவித்துள்ளார். ஸ்ரீ லங்கா சுதந்திர கட்சி மாத்தளை – நாவுல பகுதியில் இன்று ஏற்பாடு செய்திருந்த மக்கள் சந்திப்பில் கலந்து கொண்டு உரையாற்றிய போதே அவர் இதனை குறிப்பிட்டுள்ளார். முன்னாள் ஜனாதிபதி சந்திரிக்கா குமாரதுங்க ஸ்ரீ லங்கா சுதந்திர கட்சியை பாதுகாப்பதாக கூறிவருகிறார். அவர் கட்சியிலிருந்து சிலரை அழைத்துக்கொண்டு புதிய கட்சியொன்றினை உருவாக்கும் போது தாமே அதனை பாதுகாத்ததாக அவர் குறிப்பிட்டுள்ளார். அதேநேரம் தனது ஆட்சிக்காலத்தின் போதே 127 நாடாளுமன்ற உறுப்பினர்கள் கட்சியில் அங்கத்துவம் வகித்தார்கள். அதுமட்டுமல்லாது சகல மாகாணசபைகளும் தமது கட்சியின் அதிகாரத்தின் கீழ் செயற்பட்டது. ஆகவே தமது ஆட்சிக்காலமே ஸ்ரீ லங்கா சுதந்திர கட்சியின் பொற்காலமாகும் என மகி;ந்த ராஜபக்ஸ தெரிவித்துள்ளார். எனவே ஸ்ரீ லங்கா சுதந்திர கட்சியை பாதுகாப்பதாக பொய்களை கூறவேண்டிய அவசியமில்லை. அதனை மக்கள் பாதுகாப்பார்கள். இந்த விடயத்தில் முன்னாள் ஜனாதிபதி சந்திரிக்கா இன்னும் அறிவுகூர்மையுடன் செயற்பட வேண்டும் என எதிர்கட்சி தலைவர் மகிந்த ராஜபக்ஷ தெரிவித்துள்ளார். இதேவேளை, முன்னாள் ஜனாதிபதி சந்திரிக்கா பண்டாரநாயக்க குமாரதுங்க உள்ளிட்ட தரப்பினரின் கட்சி உறுப்புரிமை நீக்கப்படவுள்ளதாக ஸ்ரீ லங்கா சுதந்திர கட்சியின் பொதுச் செயலாளர் தயாசிறி ஜயசேகர தெரிவித்துள்ளார். கட்சியின் தீர்மானத்திற்கு எதிராக, ஜனாதிபதி வேட்பாளர் சஜித் பிரேமதாஸவுக்கு ஆதரவளிப்பதற்கான உடன்படிக்கையில் கைச்சாத்திட்டமைக்கு எதிராகவே இந்த நடவடிக்கை எடுக்கப்பட்டுள்ளதாக அவர் குறிப்பிட்டுள்ளார். இது தொடர்பான இறுதித் தீர்மானம், எதிர்வரும் செவ்வாய்க்கிழமை கூடவுள்ள கடசியின் மத்திய குழுக் கூட்டத்தி;ல் மேற்கொள்ளப்பட உள்ளதாகவும் அவர் குறிப்பிட்டுள்ளார். ஸ்ரீலங்கா சுதந்திரக் கட்சியின் மத்திய குழுவின் தீர்மானத்திற்கு அமையவே, ஸ்ரீலங்கா பொதுஜன முன்னிணியுடன் இரண்டு உடன்படிக்கைகளின் அடிப்படையில் கூட்டணி அமைக்கப்பட்டது. இந்த நிலையில், தாங்கள் ஆரம்பித்த செயற்பாடுகளை எவ்வித சவாலுமின்றி முன்னெடுப்பதாக தயாசிறி ஜயசேகர தெரிவித்துள்ளார். இதேவேளை, ஹம்பாந்தோட்டையில் நேற்று இடம்பெற்ற நிகழ்வு ஒன்றில் குறித்த சம்பவம் தொடர்பில் கருத்து தெரிவித்துள்ள ஐக்கிய மக்கள் சுதந்திரக் கூட்டமைப்பின் பொதுச் செயலாளரான நாடாளுமன்ற உறுப்பினர் மஹிந்த அமரவீர, ஏற்கனவே நிராகரிக்கப்பட்ட தரப்பினருடனே முன்னாள் ஜனாதிபதி சந்திரிக்கா பண்டாரநாயக்க குமாரதுங்க உடன்படிக்கை கைச்சாத்திட்டுள்ளார் எனத் தெரிவித்துள்ளார்."}