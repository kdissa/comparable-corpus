{"Header": "தாக்குதலின் அரச இரசாயன பகுப்பாய்வு அறிக்கை அடுத்த வாரம் நீதிமன்றில்...", "Time": "Thursday, 02 May 2019 - 13:22", "Url": "http://www.hirunews.lk/tamil/215594/%E0%AE%A4%E0%AE%BE%E0%AE%95%E0%AF%8D%E0%AE%95%E0%AF%81%E0%AE%A4%E0%AE%B2%E0%AE%BF%E0%AE%A9%E0%AF%8D-%E0%AE%85%E0%AE%B0%E0%AE%9A-%E0%AE%87%E0%AE%B0%E0%AE%9A%E0%AE%BE%E0%AE%AF%E0%AE%A9-%E0%AE%AA%E0%AE%95%E0%AF%81%E0%AE%AA%E0%AF%8D%E0%AE%AA%E0%AE%BE%E0%AE%AF%E0%AF%8D%E0%AE%B5%E0%AF%81-%E0%AE%85%E0%AE%B1%E0%AE%BF%E0%AE%95%E0%AF%8D%E0%AE%95%E0%AF%88-%E0%AE%85%E0%AE%9F%E0%AF%81%E0%AE%A4%E0%AF%8D%E0%AE%A4-%E0%AE%B5%E0%AE%BE%E0%AE%B0%E0%AE%AE%E0%AF%8D-%E0%AE%A8%E0%AF%80%E0%AE%A4%E0%AE%BF%E0%AE%AE%E0%AE%A9%E0%AF%8D%E0%AE%B1%E0%AE%BF%E0%AE%B2%E0%AF%8D", "Content": "உயிர்த்த ஞாயிறு தினத்தில் மேற்கொள்ளப்பட்ட தற்கொலைக் குண்டுத் தாக்குதல்கள் தொடர்பான அரச இரசாயன பகுப்பாய்வு அறிக்கையை, அடுத்த வாரம் நீதிமன்றில் சமர்ப்பிக்க உள்ளதாக தெரிவிக்கப்பட்டுள்ளது. அரச பிரதி இரசாயன பகுப்பாய்வாளர் டீ.எச்.ஐ.டபிள்யு. ஜயமான்ன இதனைத் தெரிவித்துள்ளார். குண்டு வெடிப்புகள் இடம்பெற்ற பகுதிகளில் இருந்து மீட்கப்பட்ட பல்வேறு மாதிரிகள் வெவ்வேறு பகுப்பாய்வுகளுக்கு உட்படுத்தப்பட்டு வருகின்றன. இந்த பகுப்பாய்வுகளின் மூலம், தாக்குதல்களுக்கு பயன்படுத்தப்பட்ட வெடிகுண்டுகள் தயாரிக்கப்பட்ட வெடிமருந்துகள், அதன் அளவு, வெடிப்புகளால் ஏற்பட்ட முழுமையான பாதிப்பு விபரங்கள் உள்ளிட்ட பல்வேறு தகவல்கள் பெறப்படும். குண்டுவெடிப்பு இடம்பெற்ற ஒவ்வொரு இடத்தில் இருந்தும் 15 முதல் 20 மாதிரிகள் வரையில் சேகரிக்கப்பட்டுள்ளன. அதேநேரம், இந்த குண்டு வெடிப்புகளில் உயிரிழந்து இன்னும் அடையாளம் காணப்படாதுள்ளவர்களின் சடலங்களுக்கு, மரபணு பரிசோதனை மேற்கொள்ளப்படவுள்ளது. தற்போது வரையில் உயிரிழந்த வெளிநாட்டவர்கள் சிலரின் சடலங்களுக்கான மரபணு பரிசோதனைகள் நிறைவு செய்யப்பட்டிருப்பதாகவும் அவர் குறிப்பிட்டுள்ளார்."}