{"Header": "பாகிஸ்தானில் காஷ்மீர் இயக்கத்துக்கு தடை ..", "Time": "Sunday, 02 July 2017 - 8:25", "Url": "http://www.hirunews.lk/tamil/164882/%E0%AE%AA%E0%AE%BE%E0%AE%95%E0%AE%BF%E0%AE%B8%E0%AF%8D%E0%AE%A4%E0%AE%BE%E0%AE%A9%E0%AE%BF%E0%AE%B2%E0%AF%8D-%E0%AE%95%E0%AE%BE%E0%AE%B7%E0%AF%8D%E0%AE%AE%E0%AF%80%E0%AE%B0%E0%AF%8D-%E0%AE%87%E0%AE%AF%E0%AE%95%E0%AF%8D%E0%AE%95%E0%AE%A4%E0%AF%8D%E0%AE%A4%E0%AF%81%E0%AE%95%E0%AF%8D%E0%AE%95%E0%AF%81-%E0%AE%A4%E0%AE%9F%E0%AF%88", "Content": "பாகிஸ்தானில் காஷ்மீர் இயக்கத்துக்கு தடை விதிக்கப்பட்டுள்ளதாக தெரிவிக்கப்படுகின்றது. இந்தியாவின் பொருளாதார தலைநகர் என்று கருதப்படும் மும்பையில் 2008-ம் ஆண்டு பாகிஸ்தான் பயங்கரவாதிகள் மேற்கொண்ட 10 வௌவேறு தாக்குதல்களில் 166 பேர் மரணமடைந்தனர். இந்த தாக்குதலை நடத்திய தீவிரவாத இயக்கத்தின் புதிய அங்கமாக செயல்பட்டு வருவதுதான், 'தெஹ்ரீக் இ ஆசாதி ஜம்மு-காஷ்மீர்' எனப்படும் காஷ்மீர் இயக்கம் ஆகும். இது காஷ்மீர் பிரிவினையை அடிப்படையாக கொண்டு செயல்படும் அமைப்பாகும். பாகிஸ்தானில் கடந்த பெப்ரவரி மாதம் காஷ்மீர் தினம் கொண்டாடப்பட்டபோது காஷ்மீர் இயக்கம் பாகிஸ்தான் முழுவதும் பேரணிகளை நடத்தியிருந்தது. இந்த இயக்கத்தை தடை செய்து பாகிஸ்தானில் உள்ள நவாஸ் ஷெரீப் அரசு நடவடிக்கை எடுத்துள்ளது. பாகிஸ்தான் அரசாங்கத்தின் இந்த நடவடிக்கைக்கு சர்வதேச நிர்ப்பந்தங்களே காரணம் என்று தெரிவிக்கப்படுகின்றது. பாகிஸ்தானில் தீவிரவாத அமைப்புக்கள் அரச ஆதரவுடன் போசிக்கப்பட்டுவருவதாக அமெரிக்கா உள்ளிட்ட சர்வதேச நாடுகள் தொடர்ந்தும் குற்றம் சுமத்திவருகின்றமை குறிப்பிடத்தக்கது."}