{"Header": "தலதா மாளிகைக்கு விஜயம் செய்த 16 நாடாளுமன்ற உறுப்பினர்கள்", "Time": "Wednesday, 02 May 2018 - 12:52", "Url": "http://www.hirunews.lk/tamil/189774/%E0%AE%A4%E0%AE%B2%E0%AE%A4%E0%AE%BE-%E0%AE%AE%E0%AE%BE%E0%AE%B3%E0%AE%BF%E0%AE%95%E0%AF%88%E0%AE%95%E0%AF%8D%E0%AE%95%E0%AF%81-%E0%AE%B5%E0%AE%BF%E0%AE%9C%E0%AE%AF%E0%AE%AE%E0%AF%8D-%E0%AE%9A%E0%AF%86%E0%AE%AF%E0%AF%8D%E0%AE%A4-16-%E0%AE%A8%E0%AE%BE%E0%AE%9F%E0%AE%BE%E0%AE%B3%E0%AF%81%E0%AE%AE%E0%AE%A9%E0%AF%8D%E0%AE%B1-%E0%AE%89%E0%AE%B1%E0%AF%81%E0%AE%AA%E0%AF%8D%E0%AE%AA%E0%AE%BF%E0%AE%A9%E0%AE%B0%E0%AF%8D%E0%AE%95%E0%AE%B3%E0%AF%8D", "Content": "தேசிய அரசாங்கத்தில் இருந்து விலகிய சிறிலங்கா சுதந்திர கட்சியின் 16 நாடாளுமன்ற உறுப்பினர்களும், இன்று மல்வத்தை மற்றும் அஸ்கிரிய மஹாநாயக்கர்களை சந்தித்து கலந்துரையாடினர். இன்று தலதா மாளிகைக்கு விஜயம் செய்த அவர்கள், பின்னர் பௌத்த மஹாநாயக்கர்களை சந்தித்துள்ளதாக தெரிவிக்கப்படுகிறது. இதன்போது தங்களது எதிர்கால அரசியல் நடவடிக்கை எவ்வாறு அமையும் என்பது தொடர்பில் அவர்கள், பௌத்த தலைவர்களுக்கு விளக்கமளித்துள்ளனர். இதேவேளை, அரசாங்கத்தில் இருந்து வெளியேறிய 9 முன்னாள் பிரதி மற்றும் ராஜாங்க அமைச்சர்களுக்கும், முன்னாள் பிரதி சபாநாயகருக்கும், நாடாளுமன்றத்தில் எதிர்கட்சி ஆசனத்தை ஒதுக்குவதில் இன்னும் சிக்கல் நிலவுவதாக தெரிவிக்கப்படுகிறது. அரசாங்கத்தில் இருந்து வெளியேறிய ஆறு அமைச்சர்களுக்கு பதிலாக நியமிக்கப்பட்ட புதிய அமைச்சர்களின் பெயர்கள் வர்த்தமானியில் வெளியாக்கப்பட்ள்ளது. இதனால் அவர்களுக்கு ஆசனங்களை ஒதுக்குவதில் சிக்கல் இல்லை என்று, நாடாளுமன்ற பிரதி செயலாளர் நீல் இத்தவல தெரிவித்துள்ளார். எவ்வாறாயினும், இன்று ராஜாங்க மற்றும் பிரதி அமைச்சர்கள் பதவி ஏற்றுக் கொண்ட நிலையில், இந்த பிரச்சினைக்கு தீர்வு காண முடியும் என்று எதிர்பார்ப்பதாகவும் அவர் குறிப்பிட்டுள்ளார்."}