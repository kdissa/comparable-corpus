{"Header": "ஸ்ரீலங்கா பொதுஜன முன்னணியின் அனைத்து வேட்பாளர்களும் இன்று ஒன்று கூடவுள்ளனர்", "Time": "Tuesday, 02 January 2018 - 7:54", "Url": "http://www.hirunews.lk/tamil/179900/%E0%AE%B8%E0%AF%8D%E0%AE%B0%E0%AF%80%E0%AE%B2%E0%AE%99%E0%AF%8D%E0%AE%95%E0%AE%BE-%E0%AE%AA%E0%AF%8A%E0%AE%A4%E0%AF%81%E0%AE%9C%E0%AE%A9-%E0%AE%AE%E0%AF%81%E0%AE%A9%E0%AF%8D%E0%AE%A9%E0%AE%A3%E0%AE%BF%E0%AE%AF%E0%AE%BF%E0%AE%A9%E0%AF%8D-%E0%AE%85%E0%AE%A9%E0%AF%88%E0%AE%A4%E0%AF%8D%E0%AE%A4%E0%AF%81-%E0%AE%B5%E0%AF%87%E0%AE%9F%E0%AF%8D%E0%AE%AA%E0%AE%BE%E0%AE%B3%E0%AE%B0%E0%AF%8D%E0%AE%95%E0%AE%B3%E0%AF%81%E0%AE%AE%E0%AF%8D-%E0%AE%87%E0%AE%A9%E0%AF%8D%E0%AE%B1%E0%AF%81-%E0%AE%92%E0%AE%A9%E0%AF%8D%E0%AE%B1%E0%AF%81-%E0%AE%95%E0%AF%82%E0%AE%9F%E0%AE%B5%E0%AF%81%E0%AE%B3%E0%AF%8D%E0%AE%B3%E0%AE%A9%E0%AE%B0%E0%AF%8D", "Content": "எதிர்வரும் உள்ளுராட்சி மன்ற தேர்தலில் போட்டியிடும் ஸ்ரீலங்கா பொதுஜன முன்னணியின் அனைத்து வேட்பாளர்களும் இன்று கொழும்பில் ஒன்று கூடவுள்ளனர். ஒன்றிணைந்த எதிரணியின் நாடாளுமன்ற உறுப்பினர் கெஹலிய ரம்புக்வெல்ல இதனை எமது செய்தி சேவையிடம் தெரிவித்தார். தேர்தலில் வெற்றி பெறுவது தொடர்பில் அறிவிப்பதற்காக அனைவரும் இன்று கொழும்பு சுகததாச விளையாட்டரங்கில் ஒன்று கூடவுள்ளதாக அவர் தெரிவித்தார். குறித்த ஒன்றுகூடல் நிகழ்வுக்கு நாடாளுமன்ற உறுப்பினர் மகிந்த ராஜபக்ஷ தலைமை தாங்கவுள்ளதாகவும் அவர் தெரிவித்தார். இதேவேளை, ஐக்கிய தேசிய கட்சியின் நாடாளுமன்ற உறுப்பினர்கள் மற்றும் அமைப்பாளர்கள் அனைவரும் நாளை கொழும்பில் ஒன்றுகூடவுள்ளனர். பிரதமர் ரணில் விக்ரசிங்க தலைமையில் அலரிமாளிகையில் இந்த சந்திப்பு நடைபெறவுள்ளதாக, ஐக்கிய தேசிய கட்சியின் நாடாளுமன்ற உறுப்பினர் கவின்த ஜயவர்தன தெரிவித்துள்ளார். எதிர்வரும் உள்ளுராட்சி மன்ற தேர்தல் தொடர்பில் கலந்துரையாடுவதற்காகவே இந்த சந்திப்பு நடைபெறவுள்ளது."}