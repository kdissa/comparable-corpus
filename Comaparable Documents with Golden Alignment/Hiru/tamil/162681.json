{"Header": "சிறுமிகள் துஸ்பிரயோக சம்பவம் தொடர்பில் மனோகணேசன் வெளியிட்டுள்ள கருத்து..", "Time": "Friday, 02 June 2017 - 14:16", "Url": "http://www.hirunews.lk/tamil/162681/%E0%AE%9A%E0%AE%BF%E0%AE%B1%E0%AF%81%E0%AE%AE%E0%AE%BF%E0%AE%95%E0%AE%B3%E0%AF%8D-%E0%AE%A4%E0%AF%81%E0%AE%B8%E0%AF%8D%E0%AE%AA%E0%AE%BF%E0%AE%B0%E0%AE%AF%E0%AF%8B%E0%AE%95-%E0%AE%9A%E0%AE%AE%E0%AF%8D%E0%AE%AA%E0%AE%B5%E0%AE%AE%E0%AF%8D-%E0%AE%A4%E0%AF%8A%E0%AE%9F%E0%AE%B0%E0%AF%8D%E0%AE%AA%E0%AE%BF%E0%AE%B2%E0%AF%8D-%E0%AE%AE%E0%AE%A9%E0%AF%8B%E0%AE%95%E0%AE%A3%E0%AF%87%E0%AE%9A%E0%AE%A9%E0%AF%8D-%E0%AE%B5%E0%AF%86%E0%AE%B3%E0%AE%BF%E0%AE%AF%E0%AE%BF%E0%AE%9F%E0%AF%8D%E0%AE%9F%E0%AF%81%E0%AE%B3%E0%AF%8D%E0%AE%B3-%E0%AE%95%E0%AE%B0%E0%AF%81%E0%AE%A4%E0%AF%8D%E0%AE%A4%E0%AF%81", "Content": "திருகோணமலை - மூதூர் – மல்லிகைத்தீவில் சிறுமிகள் துஸ்பிரயோகம் செய்யப்பட்டதாக கூறப்படும் சம்பவம் தொடர்பான விசாரணைகள் குறித்து யாரும் மனக்கிலேசம் அடைய வேண்டியதில்லை என்று தெரிவிக்கப்பட்டுள்ளது. தேசிய சகவாழ்வு, கலந்துரையாடல்கள் மற்றும் அரச கரும மொழிகள் அமைச்சர் மனோகணேசன் இதனைத் தெரிவித்துள்ளார். கடந்த வாரம் இடம்பெற்ற இந்த சம்பவம் தொடர்பில் இதுவரையில் 5 பேர் கைது செய்யப்பட்டு, எதிர்வரும் 5ம் திகதி வரையில் விளக்கமறியலில் வைக்கப்பட்டுள்ளனர். இந்த சம்பவத்துக்கு எதிராக பல்வேறு ஆர்ப்பாட்டங்கள் இடம்பெற்று வரும் அதேநேரம், மூதூர் மற்றும் ஈச்சிலம்பற்று கல்வி வலயங்களில் பல பாடசாலைகளின் மாணவர்கள் கல்விச் செயற்பாடுகளை புறக்கணித்திருப்பதாக தெரிவிக்கப்படுகிறது. இந்த நிலையில், குறித்த குற்றச்செயலுடன் தொடர்புடையவர்கள் சட்டத்தினால் தண்டிக்கப்படுவார்கள் என்றும், விசாரணைகள் குறித்து யாரும் ஐயங்கொள்ள வேண்டியதில்லை என்றும் அமைச்சர் மனோகணேசன் கூறியுள்ளார். மேலும் இந்த விடயத்தை யாரும் இனரீதியான பதட்டமாக கருத வேண்டாம் என்றும் அமைச்சர் கோரிக்கை விடுத்துள்ளார்."}