{"Header": "தமிழ் தேசிய கூட்டமைப்பு அரசாங்கத்திற்கு அழுத்தம் கொடுப்பதாக தெரியவில்லை என குற்றச்சாட்டு", "Time": "Tuesday, 02 October 2018 - 19:54", "Url": "http://www.hirunews.lk/tamil/201259/%E0%AE%A4%E0%AE%AE%E0%AE%BF%E0%AE%B4%E0%AF%8D-%E0%AE%A4%E0%AF%87%E0%AE%9A%E0%AE%BF%E0%AE%AF-%E0%AE%95%E0%AF%82%E0%AE%9F%E0%AF%8D%E0%AE%9F%E0%AE%AE%E0%AF%88%E0%AE%AA%E0%AF%8D%E0%AE%AA%E0%AF%81-%E0%AE%85%E0%AE%B0%E0%AE%9A%E0%AE%BE%E0%AE%99%E0%AF%8D%E0%AE%95%E0%AE%A4%E0%AF%8D%E0%AE%A4%E0%AE%BF%E0%AE%B1%E0%AF%8D%E0%AE%95%E0%AF%81-%E0%AE%85%E0%AE%B4%E0%AF%81%E0%AE%A4%E0%AF%8D%E0%AE%A4%E0%AE%AE%E0%AF%8D-%E0%AE%95%E0%AF%8A%E0%AE%9F%E0%AF%81%E0%AE%AA%E0%AF%8D%E0%AE%AA%E0%AE%A4%E0%AE%BE%E0%AE%95-%E0%AE%A4%E0%AF%86%E0%AE%B0%E0%AE%BF%E0%AE%AF%E0%AE%B5%E0%AE%BF%E0%AE%B2%E0%AF%8D%E0%AE%B2%E0%AF%88-%E0%AE%8E%E0%AE%A9-%E0%AE%95%E0%AF%81%E0%AE%B1%E0%AF%8D%E0%AE%B1%E0%AE%9A%E0%AF%8D%E0%AE%9A%E0%AE%BE%E0%AE%9F%E0%AF%8D%E0%AE%9F%E0%AF%81", "Content": "அரசியல் கைதிகளின் விடயத்தில் தமிழ் தேசிய கூட்டமைப்பு அரசாங்கத்திற்கு அழுத்தம் கொடுப்பதாக தெரியவில்லை என, ஈழமக்கள் புரட்சிகர விடுதலை முன்னணியின் தலைவர் சுரேஸ் பிரேமசந்திரன் தெரிவித்துள்ளார். யாழ்ப்பாணத்தில் இன்று இடம்பெற்ற ஊடக சந்திப்பொன்றில் வைத்தே அவர் இதனை குறிப்பிட்டுள்ளார். இதேவேளை, அரசியல் கைதிகள் தொடர்பில் சட்டமா அதிபர், நீதியமைச்சா் மற்றும் தமிழ் தேசிய கூட்டமைப்பின் நாடாளுமன்ற உறுப்பினர் எம் ஏ சுமத்திரனுக்கும் இடையில் இன்று சந்திப்பொன்று இடம்பெற்றுள்ளது. இதன்போது, சிறையில் போராட்டத்தில் ஈடுபட்டுள்ள அரசியல் கைதிகளின் விடயத்தில், சட்டமா அதிபர் விரைவில் சாதகமான தீர்வொன்றை தருவதாக உறுதியளித்தார் என சுமந்திரன் கூறியுள்ளார். அத்துடன், இந்த விடயம் தொடர்பில் நாளை தமிழ் தேசிய கூட்டமைப்பின் உறுப்பினர்கள் சிலர் ஜனாதிபதியையும் சந்திக்கவுள்ளதாக தெரிவிக்கப்பட்டுள்ளது. இதேவேளை, சிறையில் தடுத்து வைக்கப்பட்டுள்ள தமிழ் அரசியல் கைதிகளின் விடுதலை தொடர்பில், காணாமல் ஆக்கப்பட்ட உறவினர்களின் சங்கம் அரசாங்கத்திடம் வலிறுத்தலை விடுத்துள்ளது. அரசியல் கைதிகளின் விடுதலையை வலியுறுத்தி இன்றைய தினம் முல்லைத்தீவில் கவனயீர்ப்பு போராட்டம் ஒன்று மேற்கொள்ளப்பட்டது. இதன்போதே, காணாமல் ஆக்கப்பட்டவர்களின் உறவினர்களின் சங்கத்தின், முல்லைத்தீவு மாவட்ட இணைப்பாளர் மரியசுரேஸ் ஈஸ்வரி இந்த வலியுறுத்தலை விடுத்துள்ளார்."}