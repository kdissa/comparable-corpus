{"Header": "எதிர்வரும் வருடத்திற்கான அரச செலவீனம் 4376 பில்லியன் ரூபாய்", "Time": "Tuesday, 02 October 2018 - 16:45", "Url": "http://www.hirunews.lk/tamil/201237/%E0%AE%8E%E0%AE%A4%E0%AE%BF%E0%AE%B0%E0%AF%8D%E0%AE%B5%E0%AE%B0%E0%AF%81%E0%AE%AE%E0%AF%8D-%E0%AE%B5%E0%AE%B0%E0%AF%81%E0%AE%9F%E0%AE%A4%E0%AF%8D%E0%AE%A4%E0%AE%BF%E0%AE%B1%E0%AF%8D%E0%AE%95%E0%AE%BE%E0%AE%A9-%E0%AE%85%E0%AE%B0%E0%AE%9A-%E0%AE%9A%E0%AF%86%E0%AE%B2%E0%AE%B5%E0%AF%80%E0%AE%A9%E0%AE%AE%E0%AF%8D-4376-%E0%AE%AA%E0%AE%BF%E0%AE%B2%E0%AF%8D%E0%AE%B2%E0%AE%BF%E0%AE%AF%E0%AE%A9%E0%AF%8D-%E0%AE%B0%E0%AF%82%E0%AE%AA%E0%AE%BE%E0%AE%AF%E0%AF%8D", "Content": "2019 முற்கூட்டிய ஒதுக்கீட்டு சட்டமூலத்திற்கு அமைச்சரவை அனுமதி கிடைக்கப்பட்டுள்ளது. அதன்படி, அடுத்த ஆண்டுக்கான அரசாங்கத்தின் மொத்த செலவீனம் 4376 பில்லியன் ரூபாய்கள் என நிதி மற்றும் ஊடக துறை அமைச்சு குறிப்பிட்டுள்ளது. அமைச்சு விடுத்துள்ள ஊடக அறிக்கையில் இந்த விடயம் தெரிவிக்கப்பட்டுள்ளது. அதில் பாதீட்டின் துண்டுவிழும் தொகை 644 பில்லியன் ரூபாய்கள் எனவும் அது தேசிய உற்பத்தியில் அண்ணளவாக 4.1 வீதம் எனவும் தெரிவிக்கப்பட்டுள்ளது. அரச பணியாளர்கள் மற்றும் ஓய்வுபெற்றவர்களின் வேதனம் மற்றும் ஓய்வூதியத்தினை வழங்கும் பொருட்டு ஆயிரம் பில்லியன் ரூபாய் ஒதுக்கீடு செய்யப்பட்டுள்ளது. அதேபோல், பாடசாலை சீருடை மற்றும் மருந்துகள், மூத்தோர் கொடுப்பனவு, உர மானியம், போசனை பொதிகள், சிறுநீரக நோயாளர்களுக்கான கொடுப்பனவு உள்ளிட்ட சலுகை கொடுப்பனவுகளின் பொருட்டு 220 பில்லியன் ரூபாய்களும் ஒதுக்கீடு செய்யப்பட்டுள்ளதாக அமைச்சு விடுத்துள்ள அறிக்கையில் குறிப்பிடப்பட்டுள்ளது. பாதுகாப்பு அமைச்சுக்காக 2019ஆம் ஆண்டுக்கான முற்கூட்டிய ஒதுக்கீட்டு சட்ட மூலத்தின் ஊடாக அதிக பணம் ஒதுக்கப்பட்டுள்ளது. 306 பில்லியன் ரூபாய் பாதுகாப்பு அமைச்சுக்காக ஒதுக்கப்பட்டுள்ளதாக அந்த அறிக்கையில் குறிப்பிடப்பட்டுள்ளது. அதுபோல், 2019ஆம் வருடத்தில் அரசாங்கத்தின் தேசிய உற்பத்தி அண்ணளவாக 15.1 சதவீதம் வரையில் அதிகரிக்கும் எனவும் நிதியமைச்சு எதிர்பார்த்துள்ளது."}