{"Header": "வர்த்தமானி அறிவித்தல் இன்று வெளியாகும்", "Time": "Monday, 02 February 2015 - 8:42", "Url": "http://www.hirunews.lk/tamil/102501/%E0%AE%B5%E0%AE%B0%E0%AF%8D%E0%AE%A4%E0%AF%8D%E0%AE%A4%E0%AE%AE%E0%AE%BE%E0%AE%A9%E0%AE%BF-%E0%AE%85%E0%AE%B1%E0%AE%BF%E0%AE%B5%E0%AE%BF%E0%AE%A4%E0%AF%8D%E0%AE%A4%E0%AE%B2%E0%AF%8D-%E0%AE%87%E0%AE%A9%E0%AF%8D%E0%AE%B1%E0%AF%81-%E0%AE%B5%E0%AF%86%E0%AE%B3%E0%AE%BF%E0%AE%AF%E0%AE%BE%E0%AE%95%E0%AF%81%E0%AE%AE%E0%AF%8D", "Content": "முல்லைத்தீவு மாவட்டத்தின் புதுக்குடியிருப்பு மற்றும் கரைத்துறைபற்று பிரதேச சபை தேர்தலுக்கான வர்த்தமானி அறிவித்தல் இன்றைய  தினம் வெளியிடப்படவுள்ளது. தேர்தல்கள் செயலக சிரேஷ்ட பேச்சாளர் ஒருவர் இதனை தெரிவித்துள்ளார். எதிர்வரும் 28 ஆம் திகதி குறித்த பிரதேச சபைகளுக்கான தேர்தல் நடத்தப்படும் என தேர்தல்கள் ஆணையாளர் அண்மையில் அறிவித்திருந்தார். இந்தநிலையில், 2014 ஆம் ஆண்டு வாக்காளர் பெயர் பட்டியலுக்கு அமைய, இந்த பிரதேச சபைகளுக்கான தேர்தல் இடம்பெறவுள்ளது. 2011 ஆம் ஆண்டு இடம்பெற்ற உள்ளுராட்சி மன்ற தேர்தலின் போது, மீள்குடியேற்றம் மற்றும் நிலக்கண்ணி வெடி அகற்றப்படாமை போன்ற காரணங்களுக்காக குறித்த பிரதேச சபைகளது தேர்தல்கள் நடத்தப்பட்டிருக்கவில்லை. எவ்வாறாயினும், அதே வருடத்தில், மார்ச் மாதம் 10 ஆம் திகதி கரைத்துறைபற்றும் மற்றும் புதுக்குடியிருப்பு பிரதேச சபைகளுக்கான தேர்தலை நடத்த தீர்மானிக்கப்பட்டிருந்தது. எனினும், சீரற்ற காலநிலை காரணமாக மீண்டும் அந்த தீர்மானம் பிற்போடப்பட்டிருந்தது. இதனிடையே, குறித்த பிரதேச சபைகளுக்கான வேட்பு மனு கோரல் மற்றும் அஞ்சல் மூல வாக்களிப்பு என்பன நிறைவடைந்துள்ளதாக தேர்தல்கள் செயகலம் குறிப்பிட்டுள்ளது."}