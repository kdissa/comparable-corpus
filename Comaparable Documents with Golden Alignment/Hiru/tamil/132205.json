{"Header": "ஐ. நா.வின் அறிக்கையாளர்களின் இலங்கை தொடர்பான அறிக்கை...", "Time": "Monday, 02 May 2016 - 9:04", "Url": "http://www.hirunews.lk/tamil/132205/%E0%AE%90-%E0%AE%A8%E0%AE%BE-%E0%AE%B5%E0%AE%BF%E0%AE%A9%E0%AF%8D-%E0%AE%85%E0%AE%B1%E0%AE%BF%E0%AE%95%E0%AF%8D%E0%AE%95%E0%AF%88%E0%AE%AF%E0%AE%BE%E0%AE%B3%E0%AE%B0%E0%AF%8D%E0%AE%95%E0%AE%B3%E0%AE%BF%E0%AE%A9%E0%AF%8D-%E0%AE%87%E0%AE%B2%E0%AE%99%E0%AF%8D%E0%AE%95%E0%AF%88-%E0%AE%A4%E0%AF%8A%E0%AE%9F%E0%AE%B0%E0%AF%8D%E0%AE%AA%E0%AE%BE%E0%AE%A9-%E0%AE%85%E0%AE%B1%E0%AE%BF%E0%AE%95%E0%AF%8D%E0%AE%95%E0%AF%88", "Content": "இலங்கைக்கு விஜயம் மேற்கொண்டுள்ள ஐக்கிய நாடுகளின் விசேட அறிக்கையாளர்கள் இருவரும், அடுத்த வருடம் நடைபெறும் மனித உரிமைகள் மாநாட்டில் இலங்கை தொடர்பான அறிக்கைகளை முன்வைப்பார்கள் என்று தெரிவிக்கப்பட்டுள்ளது. நீதிபதிகள் மற்றும் சட்டத்தரணிகளின் சுதந்திரம் தொடர்பான விசேட அறிக்கையாளர் மோனிகா பின்டோ மற்றும் துன்புறுத்தல்கள், சித்திரவதை மற்றும் மனிதாபிமானத்துக்கு எதிரான செயற்பாடுகள் குறித்த விசேட அறிக்கையாளர் ஜோன் ஈ மென்டிஸ் ஆகியோர் கடந்த வெள்ளிக்கிழமை இலங்கைக்கு விஜயம் செய்துள்ளனர். அரசாங்கத்தின் அழைப்பின் பேரில் அவர்கள் இருவரும் இலங்கை வந்துள்ளனர். அவர்கள் அரசாங்க மற்றும் எதிர்கட்சித் தரப்பினரையும் பொது அமைப்புகளின் பிரதிநிதிகளையும் சந்திப்பதுடன், யுத்தத்தினால் பாதிக்கப்பட்ட மக்களையும் சந்தித்து பல்வேறு விடயங்கள் தொடர்பில் பேச்சுவார்த்தை நடத்தவுள்ளனர். இந்த விடயங்கள் குறித்து அவர்கள் அடுத்த வருடம் மார்ச் மற்றும் ஜுன் மாதங்களில் நடைபெறும் மனித உரிமைகள் ஆணையகத்தின் கூட்டத்தொடர்களில் அறிக்கைகளை முன்வைப்பார்கள் என்று தெரிவிக்கப்பட்டுள்ளது."}