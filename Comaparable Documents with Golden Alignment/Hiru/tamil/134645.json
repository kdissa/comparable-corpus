{"Header": "ஐ.எஸ். தீவிரவாதிகளுக்கு எதிராக ஆயுதமாக பயன்படும் இந்திப்பட பாடல்கள்", "Time": "Thursday, 02 June 2016 - 19:19", "Url": "http://www.hirunews.lk/tamil/134645/%E0%AE%90-%E0%AE%8E%E0%AE%B8%E0%AF%8D-%E0%AE%A4%E0%AF%80%E0%AE%B5%E0%AE%BF%E0%AE%B0%E0%AE%B5%E0%AE%BE%E0%AE%A4%E0%AE%BF%E0%AE%95%E0%AE%B3%E0%AF%81%E0%AE%95%E0%AF%8D%E0%AE%95%E0%AF%81-%E0%AE%8E%E0%AE%A4%E0%AE%BF%E0%AE%B0%E0%AE%BE%E0%AE%95-%E0%AE%86%E0%AE%AF%E0%AF%81%E0%AE%A4%E0%AE%AE%E0%AE%BE%E0%AE%95-%E0%AE%AA%E0%AE%AF%E0%AE%A9%E0%AF%8D%E0%AE%AA%E0%AE%9F%E0%AF%81%E0%AE%AE%E0%AF%8D-%E0%AE%87%E0%AE%A8%E0%AF%8D%E0%AE%A4%E0%AE%BF%E0%AE%AA%E0%AF%8D%E0%AE%AA%E0%AE%9F-%E0%AE%AA%E0%AE%BE%E0%AE%9F%E0%AE%B2%E0%AF%8D%E0%AE%95%E0%AE%B3%E0%AF%8D", "Content": "லிபியா நாட்டில் ஐ.எஸ். தீவிரவாதிகள் ஆதிக்கம் செலுத்தி வருகின்றனர். அவர்களை ஒடுக்குவதற்கு லிபியா படையினருக்கு பயிற்சி அளிப்பதற்கு இங்கிலாந்து நாட்டின் படையினர் சென்றிருக்கிறார்கள். ஐ.எஸ். தீவிரவாதிகளை நிலை குலைய வைப்பதற்கு என்ன செய்யலாம் என இங்கிலாந்து படையினர் யோசித்தபோது, பாகிஸ்தானில் பிறந்து இங்கிலாந்து ராணுவத்தில் பணியாற்றுகிற உளவு அதிகாரி ஒருவர் சொன்ன யோசனை, “ஐ.எஸ். தீவிரவாதிகளுக்கு பிடிக்காத ஒன்று இசை. எனவே நீங்கள் சினிமா படப்பாடல்களை பயன்படுத்தினால் அவர்கள் நிலைகுலைவது உறுதி” என்பதாகும். அதைத் தொடர்ந்து ஐ.எஸ். தீவிரவாதிகளை நிலை குலைய வைப்பதற்கு இங்கிலாந்து படையினர் பயன்படுத்துவது இந்திப்பட பாடல்களை ஒலிக்கவிடுவதுதான். அதாவது ஐ.எஸ். தீவிரவாதிகள் தகவல் பரிமாறுகிறபோது அதை இடைமறித்து இந்திப்பட பாடல்களை இவர்கள் ஒலிபரப்புகின்றனர். இதனால் நிலைகுலைந்துபோய் எரிச்சலுடன் அவர்கள் தங்கள் ரேடியோ மூலம் இதுபற்றி மேலிடத்துக்கு புகார் செய்கிறார்கள். அப்போது அவர்களது இருப்பிடம் தெரிய வருகிறது. இதனால் அவர்கள் மீது தாக்குதல் நடத்துவது எளிதாகிறதாம்."}