{"Header": "தமிழ்த் தேசியக் கூட்டமைப்பு நிபந்தனைகளை முன்வைக்க வேண்டும்..", "Time": "Sunday, 02 December 2018 - 13:40", "Url": "http://www.hirunews.lk/tamil/205341/%E0%AE%A4%E0%AE%AE%E0%AE%BF%E0%AE%B4%E0%AF%8D%E0%AE%A4%E0%AF%8D-%E0%AE%A4%E0%AF%87%E0%AE%9A%E0%AE%BF%E0%AE%AF%E0%AE%95%E0%AF%8D-%E0%AE%95%E0%AF%82%E0%AE%9F%E0%AF%8D%E0%AE%9F%E0%AE%AE%E0%AF%88%E0%AE%AA%E0%AF%8D%E0%AE%AA%E0%AF%81-%E0%AE%A8%E0%AE%BF%E0%AE%AA%E0%AE%A8%E0%AF%8D%E0%AE%A4%E0%AE%A9%E0%AF%88%E0%AE%95%E0%AE%B3%E0%AF%88-%E0%AE%AE%E0%AF%81%E0%AE%A9%E0%AF%8D%E0%AE%B5%E0%AF%88%E0%AE%95%E0%AF%8D%E0%AE%95-%E0%AE%B5%E0%AF%87%E0%AE%A3%E0%AF%8D%E0%AE%9F%E0%AF%81%E0%AE%AE%E0%AF%8D", "Content": "ஐக்கிய தேசிய முன்னணிக்கு ஆதரவளிக்கும் விடயத்தில் தமிழ்த் தேசியக் கூட்டமைப்பு நிபந்தனைகளை முன்வைக்க வேண்டும் என கூட்டமைப்பின் பங்காளிக் கட்சியான டெலோ அமைப்பு தெரிவித்துள்ளது. டெலோ அமைப்பின் மத்திய குழு மற்றும் அரசியல் குழுக் கூட்டங்கள் நேற்று மாலை வவுனியாவில் இடம்பெற்றது. இதன்போது சமகால அரசியல் நிலைவரங்கள் குறித்து கலந்துரையாடப்பட்டதாக டெலோ அமைப்பின் பொதுச் செயலாளர் ஸ்ரீகாந்தா எமது செய்திச் சேவையிடம் தெரிவித்தார். ஐக்கிய தேசிய முன்னணிக்கு ஆதரவளிக்கும் விடயத்தில் தமிழ்த் தேசியக் கூட்டமைப்பு நிபந்தனைகளை முன்வைக்க வேண்டும் என்பது குறித்தும் இதன்போது கலந்துரையாடப்பட்டதாகவும் அவர் குறிப்பிட்டார். இதற்கமைய, எதிர்காலத்தில் அமையவுள்ள அரசாங்கத்திற்கு ஆதரவளிப்பதற்காக முன்வைக்கவேண்டிய முக்கியமான 5 நிபந்தனைகளை தமிழ்த தேசியக் கூட்டமைப்பின் ஏனைய இரண்டு பங்காளிக் கட்சிகளிடம் முன்வைக்க எதிர்பார்க்கப்படுகிறது. இந்த நிலையில், நேற்றிரவு இடம்பெற்ற டெலோ அமைப்பின் அரசியல் குழு கூட்டத்தின் இறுதியில் குறித்த விடயம் தமிழரசுக் கட்சியின் தலைவரான நாடாளுமன்ற உறுப்பினர் மாவை சேனாதிராஜாவுக்கு அறிவிக்கப்பட்டதாகவும் அவர் குறிப்பிட்டார். இதற்கமைய, எதிர்வரும் 4 ஆம் திகதி மாலை தமிழ்த் தேசியக் கூட்டமைப்பின் ஒருங்கிணைப்பு குழுக் கூட்டத்தை நடத்துவதற்கு மாவை சேனாதிராஜா இணக்கம் தெரிவித்திருந்தாகவும் ஸ்ரீ காந்தா எமது செய்திச் சேவையிடம் தெரிவித்தார்."}