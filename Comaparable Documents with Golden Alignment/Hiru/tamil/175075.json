{"Header": "திருச்சி தேசிய தொழில்நுட்பக் கழகத்துடன் தென் கிழக்கு பல்கலைக்கழகம் புரிந்துணர்வு ஒப்பந்தம்", "Time": "Thursday, 02 November 2017 - 11:23", "Url": "http://www.hirunews.lk/tamil/175075/%E0%AE%A4%E0%AE%BF%E0%AE%B0%E0%AF%81%E0%AE%9A%E0%AF%8D%E0%AE%9A%E0%AE%BF-%E0%AE%A4%E0%AF%87%E0%AE%9A%E0%AE%BF%E0%AE%AF-%E0%AE%A4%E0%AF%8A%E0%AE%B4%E0%AE%BF%E0%AE%B2%E0%AF%8D%E0%AE%A8%E0%AF%81%E0%AE%9F%E0%AF%8D%E0%AE%AA%E0%AE%95%E0%AF%8D-%E0%AE%95%E0%AE%B4%E0%AE%95%E0%AE%A4%E0%AF%8D%E0%AE%A4%E0%AF%81%E0%AE%9F%E0%AE%A9%E0%AF%8D-%E0%AE%A4%E0%AF%86%E0%AE%A9%E0%AF%8D-%E0%AE%95%E0%AE%BF%E0%AE%B4%E0%AE%95%E0%AF%8D%E0%AE%95%E0%AF%81-%E0%AE%AA%E0%AE%B2%E0%AF%8D%E0%AE%95%E0%AE%B2%E0%AF%88%E0%AE%95%E0%AF%8D%E0%AE%95%E0%AE%B4%E0%AE%95%E0%AE%AE%E0%AF%8D-%E0%AE%AA%E0%AF%81%E0%AE%B0%E0%AE%BF%E0%AE%A8%E0%AF%8D%E0%AE%A4%E0%AF%81%E0%AE%A3%E0%AE%B0%E0%AF%8D%E0%AE%B5%E0%AF%81-%E0%AE%92%E0%AE%AA%E0%AF%8D%E0%AE%AA%E0%AE%A8%E0%AF%8D%E0%AE%A4%E0%AE%AE%E0%AF%8D", "Content": "திருச்சி தேசிய தொழில்நுட்பக் கழகத்துடன் (என்ஐடி) தென் கிழக்கு பல்கலைக்கழகம் புரிந்துணர்வு ஒப்பந்தம் மேற்கொள்வதற்காக இடம்பெற்ற பேச்சுவார்த்தையில் உடன்பாடு எட்டப்பட்டுள்ளது. திருச்சி தேசிய தொழில்நுட்பக் கழகத்தில் உள்ள தொழில்முனைவோர் மேம்பாட்டு மையத்தின் சார்பில், புதிய தொழில்முனைவோர்களுக்கு ஒரு மாத பயிற்சி வகுப்பு நடைபெறுகிறது. இந்த நிகழ்வில் பங்கேற்க தென் கிழக்கு பல்கலைக் கழக துணைவேந்தர் எம். நஜீம், சென்றிருந்தார். அவரை என்ஐடி இயக்குநர் மினி தாமஸ் வரவேற்று, இரு கல்வி நிறுவனங்களும் இணைந்து மேற்கொள்ள வேண்டிய நடவடிக்கைகள் குறித்து ஆலோசனை நடத்தினார். இந்த கூட்டத்தில், தேசிய தொழில்நுட்பக் கழக டீன் அணியினர், பேராசிரியர்கள் கலந்து கொண்டனர். இதில், இலங்கை பல்கலைக் கழகமானது திருச்சி தேசிய தொழில்நுட்பக் கழகத்துடன் இணைந்து கல்வி மற்றும் தொழில்முனைவோர் மேம்பாட்டு பணிகளில் ஈடுபடுவது என முடிவு செய்யப்பட்டது. முதல்கட்டமாக இலங்கை தென்கிழக்கு பல்கலைக் கழகம் மற்றும் அதன் கட்டுப்பாட்டில் உள்ள கல்வி நிறுவனங்களைச் சேர்ந்த பேராசிரியர்கள் திருச்சி தேசிய தொழில்நுட்பக் கழகத்தில் முதுகலை மற்றும் ஆராய்ச்சிப் படிப்புகளை மேற்கொள்ளவும், பொறியியல், தொழில்நுட்பம், மேலாண்மை படிப்பு மாணவர்களை இருதரப்பிலும் இடமாற்றம் செய்து பரஸ்பரம் சிறப்பு பயிற்றுவித்தல் வகுப்புகளை நடத்தவும் முடிவு செய்யப்பட்டுள்ளது. இதற்கான புரிந்துணர்வு ஒப்பந்தம் விரைவில் கையெழுத்திடவும் முடிவு செய்யப்பட்டுள்ளது."}