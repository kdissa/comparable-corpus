{"Header": "வாதத்தை நடத்துவது தொடர்பில் முரண்பாட்டு நிலைமை", "Time": "Saturday, 02 February 2019 - 13:13", "Url": "http://www.hirunews.lk/tamil/209564/%E0%AE%B5%E0%AE%BE%E0%AE%A4%E0%AE%A4%E0%AF%8D%E0%AE%A4%E0%AF%88-%E0%AE%A8%E0%AE%9F%E0%AE%A4%E0%AF%8D%E0%AE%A4%E0%AF%81%E0%AE%B5%E0%AE%A4%E0%AF%81-%E0%AE%A4%E0%AF%8A%E0%AE%9F%E0%AE%B0%E0%AF%8D%E0%AE%AA%E0%AE%BF%E0%AE%B2%E0%AF%8D-%E0%AE%AE%E0%AF%81%E0%AE%B0%E0%AE%A3%E0%AF%8D%E0%AE%AA%E0%AE%BE%E0%AE%9F%E0%AF%8D%E0%AE%9F%E0%AF%81-%E0%AE%A8%E0%AE%BF%E0%AE%B2%E0%AF%88%E0%AE%AE%E0%AF%88", "Content": "தேசிய அரசாங்கம் குறித்து ஐக்கிய தேசியக் கட்சியினால் முன்வைக்கப்பட்டுள்ள யோசனை மீதான விவாதத்தை நடத்துவது தொடர்பில் தற்போது முரண்பாட்டு நிலைமை ஏற்பட்டுள்ளது. சபாநாயகரிடம் நேற்றைய தினம் சமர்ப்பிக்கப்பட்ட குறித்த யோசனையில், அமைச்சரவை அமைச்சர்களின் எண்ணிக்கையை 48ஐ விட அதிகரிக்காதிருக்க தீர்மானிக்கப்பட்டுள்ளது. குறித்த யோசனை மீதான விவாதம் எதிர்வரும் 7ஆம் திகதி நாடாளுமன்றில் இடம்பெறும் என இந்த யோசனையை சமர்ப்பித்த அமைச்சர் லக்ஷ்மன் கிரியெல்ல தெரிவித்துள்ளார். குறித்த யோசனை விவாதத்திற்கு உட்படுத்தப்படுவதை தடுத்து நிறுத்த சிலர் முயற்சிப்பதாக அவர் குற்றம் சுமத்தியுள்ளார். எவ்வாறிருப்பினும், குறித்த யோசனையை எதிர்வரும் 7ஆம் திகதி விவாதத்திற்கு எடுத்துக்கொள்வது தொடர்பில், கட்சித் தலைவர்களின் கூட்டத்தில் இதுவரை கலந்துரையாடப்படவில்லை என ஐக்கிய மக்கள் சுதந்திரக் கூட்டமைப்பின் நாடாளுமன்ற உறுப்பினர் தினேஸ் குணவர்தன தெரிவித்துள்ளார். குறித்த தினத்தில் வேறு விடயதானங்கள் தொடர்பான விவாதம் இடம்பெறவுள்ளதால், தேசிய அரசாங்கம் தொடர்பான யோசனையை விவாதத்திற்கு எடுத்துக்கொள்வதில் சிக்கல் நிலை உள்ளதாக தினேஸ் குணவர்தன குறிப்பிட்டுள்ளார். இதேநேரம், தேசிய அரசாங்கம் தொடர்பான யோசனையை எதிர்வரும் 7ஆம் திகதி விவாதத்திற்கு உட்படுத்துவது தொடர்பில் தமது கட்சிக்கு இதுவரை அறிவிக்கப்படவில்லை என ஜே.வி.பி தெரிவித்துள்ளது. எனவே, குறித்த யோசனை தொடர்பில் அன்றைய தினம் விவாதம் நடத்த முடியாது என ஜே.வி.பியின் நாடாளுமன்ற உறுப்பினர் சுனில் ஹந்துன்நெத்தி தெரிவித்துள்ளார்."}