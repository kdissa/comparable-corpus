{"Header": "பிரியங்கவுக்கு எதிரான பிடியாணை ரத்து ", "Time": "Saturday, 02 February 2019 - 9:35", "Url": "http://www.hirunews.lk/tamil/209552/%E0%AE%AA%E0%AE%BF%E0%AE%B0%E0%AE%BF%E0%AE%AF%E0%AE%99%E0%AF%8D%E0%AE%95%E0%AE%B5%E0%AF%81%E0%AE%95%E0%AF%8D%E0%AE%95%E0%AF%81-%E0%AE%8E%E0%AE%A4%E0%AE%BF%E0%AE%B0%E0%AE%BE%E0%AE%A9-%E0%AE%AA%E0%AE%BF%E0%AE%9F%E0%AE%BF%E0%AE%AF%E0%AE%BE%E0%AE%A3%E0%AF%88-%E0%AE%B0%E0%AE%A4%E0%AF%8D%E0%AE%A4%E0%AF%81", "Content": "லண்டனில் உள்ள இலங்கை உயர்ஸ்தானிகராலயத்தின் பாதுகாப்பு ஆலோசகராக கடமையாற்றிய பிரிகேடியர் பிரியங்க ஃபெர்ணாண்டோவிற்கு எதிராக விடுக்கப்பட்டிருந்த பிடியாணையை பிரித்தானியாவின் வெஸ்ட் மினிஸ்டர் நீதவான் நீதிமன்றம் ரத்து செய்துள்ளது. கடந்த ஆண்டு பெப்ரவரி 4ம் திகதி இலங்கை உயர்ஸ்தானிகரகத்துக்கு முன்னால் இடம்பெற்ற ஆர்ப்பாட்டம் ஒன்றின் போது, கொலை மிரட்டல் விடுக்கும் வகையில் அவர் சைகை காட்டியதாக குற்றம் சுமத்தப்பட்டிருந்தது. இது தொடர்பான வழக்கில் அவருக்கு கடந்த வாரம் பிடியாணை பிறப்பிக்கப்பட்டது. பிரிகேடியர் பிரியங்க ஃபெர்ணாண்டோவிற்கு பிரித்தானியாவில் இராஜதந்திர சிறப்புரிமை இருக்கின்ற நிலையில், அவருக்கு எதிராக பிடியாணை பிறப்பிக்க முடியாது என்று இலங்கை வெளிவிவகார அமைச்சு பிரித்தானியாவின் வெளிவிவகார அலுவலகத்துக்கு அறிவித்திருந்தது. இந்த நிலையில், நேற்றையதினம் குறித்த வழக்கில் சட்டக் குழப்பம் ஏற்பட்டிருப்பதாக தெரிவித்த வெஸ்ட் மினிஸ்டர் நீதவான், விசாரணைகள் இன்றி குறித்த பிடியாணையை ரத்து செய்வதாக அறிவித்தார். இது குறித்த மேலதிக விசாரணைகள் எதிர்வரும் மார்ச் மாதம் 1ம் திகதி இடம்பெறவுள்ளன. இதேநேரம் இந்த வழக்குடன் தாங்கள் நேரடியாக தொடர்புபடவில்லை என்றும், நீதிமன்றம் விளக்கம் கோரியமைக்கு அமைய தாங்கள் ஆவணங்களை சமர்ப்பித்ததாகவும், பிரித்தானிய வெளிவிவகார அலுவலகத்தின் பேச்சாளர் ஒருவர் தெரிவித்துள்ளார்."}