{"Header": "தாஜுதீன் கொலை தொடர்பில் மேலும் தகவல்கள்...", "Time": "Thursday, 02 February 2017 - 16:03", "Url": "http://www.hirunews.lk/tamil/153515/%E0%AE%A4%E0%AE%BE%E0%AE%9C%E0%AF%81%E0%AE%A4%E0%AF%80%E0%AE%A9%E0%AF%8D-%E0%AE%95%E0%AF%8A%E0%AE%B2%E0%AF%88-%E0%AE%A4%E0%AF%8A%E0%AE%9F%E0%AE%B0%E0%AF%8D%E0%AE%AA%E0%AE%BF%E0%AE%B2%E0%AF%8D-%E0%AE%AE%E0%AF%87%E0%AE%B2%E0%AF%81%E0%AE%AE%E0%AF%8D-%E0%AE%A4%E0%AE%95%E0%AE%B5%E0%AE%B2%E0%AF%8D%E0%AE%95%E0%AE%B3%E0%AF%8D", "Content": "ரக்பி வீரர் தாஜுதீன் படுகொலை தொடர்பில் முன்னாள் ஜனாதிபதி மஹிந்த ராஜபக்ஷவுக்கு பாதுகாப்பு வழங்கிய சிரேஷ்ட பாதுகாவலர்கள் இருவரிடம் வாக்குமூலம் பதிவுசெய்யப்பட்டுள்ளதாக தகவல் வெளியிடப்பட்டுள்ளது. குற்றப் புலனாய்வு திணைக்கள அதிகாரிகள் நீதிமன்றத்தில் இன்று இந்த அறிவித்தலை விடுத்துள்ளனர். தாஜுதீன் படுகொலை தொடர்பான வழக்கு கொழும்பு மேலதிக நீதவான் அநுர புத்ததாஸ முன்னிலையில் இன்று விசாரணைக்கு எடுத்துக்கொளள்ப்பட்டது. தற்போது முன்னெடுக்கப்படும் விசாரணைகளுக்கு அமைய அவர்களிடம் வாக்குமூலம் பதிவு செய்யப்பட்டுள்ளதாக அரசாங்கத்தின் சார்பில் முன்னிலையாகியிருந்த சட்டத்தரணி நீதிமன்றத்தில் தெரிவித்துள்ளார். அத்துடன், படுகொலையை மூடிமறைக்க முயற்சித்தமை தொடர்பில் கைதுசெய்யப்பட்டுள்ள முன்னாள் சிரேஷ்ட பிரதி காவல்துறைமா அதிபர் அநுர சேனாநாயக்கவுக்கு ஜனாதிபதி செயலகத்திலிருந்து மேற்கொள்ளப்பட்ட தொலைபேசி அழைப்பு தொடர்பிலும் விசேட விசாரணைகள் ஆரம்பிக்கப்பட்டுள்ளதாகவும் சட்டத்தரணி குறிப்பிட்டுள்ளார். இதனிடையே, குறித்த வழக்கு தொடர்பில் கைதுசெய்யப்பட்டுள்ள முன்னாள் சிரேஷ்ட பிரதி காவல்துறைமா அதிபர் அநுர சேனாநாயக்க மற்றும் நாரஹென்பிட காவல்நிலைய குற்ற விசாரணைப் பிரிவின் முன்னாள் பொறுப்பதிகாரி சுமித் பெரேரா ஆகியோர் எதிர்வரும் 16 ஆம் திகதிவரை மீண்டும் விளக்கமறியலில் வைக்கப்பட்டுள்ளனர்."}