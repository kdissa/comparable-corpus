{"Header": "சர்வதேச தீர்ப்பாயம் அவசியம் - பங்காளி கட்சிகள்", "Time": "Wednesday, 02 September 2015 - 20:37", "Url": "http://www.hirunews.lk/tamil/115890/%E0%AE%9A%E0%AE%B0%E0%AF%8D%E0%AE%B5%E0%AE%A4%E0%AF%87%E0%AE%9A-%E0%AE%A4%E0%AF%80%E0%AE%B0%E0%AF%8D%E0%AE%AA%E0%AF%8D%E0%AE%AA%E0%AE%BE%E0%AE%AF%E0%AE%AE%E0%AF%8D-%E0%AE%85%E0%AE%B5%E0%AE%9A%E0%AE%BF%E0%AE%AF%E0%AE%AE%E0%AF%8D-%E0%AE%AA%E0%AE%99%E0%AF%8D%E0%AE%95%E0%AE%BE%E0%AE%B3%E0%AE%BF-%E0%AE%95%E0%AE%9F%E0%AF%8D%E0%AE%9A%E0%AE%BF%E0%AE%95%E0%AE%B3%E0%AF%8D", "Content": "இலங்கையில் இடம்பெற்றதாக கூறப்படும் போர்க்குற்றங்கள் தொடர்பில், சர்வதேச தீர்ப்பாயம் ஒன்றை நியமிக்குமாறு தமிழ் தேசிய கூட்டமைப்பின் மூன்று பங்காளி கட்சிகள் கோரிக்கை விடுத்துள்ளன. தமிழ் தேசிய கூட்டமைப்பில் அங்கம் வகிக்கும் இலங்கை தமிரசு கட்சி தவிர்ந்த, ஈழமக்கள் புரட்சிகர விடுதலை முன்னணி, தமிழீழ விடுதலை இயக்கம், தமிழீழ மக்கள் விடுதலைக் கழகம் ஆகிய கட்சிகள் இணைந்து இந்த கோரிக்கையை விடுத்துள்ளன. இது தொடர்பில் ஐக்கிய நாடுகளின் மனித உரிமைகள் ஆணையாளர் செயிட் ராட் செயிட் அல் ஹ{சைனுக்கு, அந்த கட்சிகளால் கடிதம் ஒன்று அனுப்பி வைக்கப்பட்டுள்ளது. போர்க்குற்றங்கள் குறித்து உள்நாட்டு பொறிமுறை ஒன்றை அமைப்பது குறித்த செய்திகள் வெளியாகி இருக்கின்றன. எனினும் உள்நாட்டு பொறிமுறைகளால் யுத்தத்தில் பாதிக்கப்பட்ட மக்களுக்கு தீர்வு கிடைக்கும் என்று நம்பமுடியாது. எனவே இந்த விடயம் தொடர்பில் சர்வதேச தீர்ப்பாயம் ஒன்று நியமிக்கப்பட வேண்டும் என்று அந்த கடிதத்தில் கோரப்பட்டுள்ளது. இந்தநிலையில், இன்று யாழ்ப்பாணத்தில் இடம் பெற்ற செய்தியாளர் சந்திப்பில் உரையாற்றிய முன்னாள் நாடாளுமன்ற உறுப்பினர் சுரேஷ் பிரேமசந்திரன் இலங்கை அரசாங்கம் பொறுப்பு கூறும் அடிப்படையில் சர்வதேச விசாரணை ஒன்றுக்கு இணங்க வேண்டியது அவசியம் என குறிப்பிட்டார். இதனைவிடுத்து, உள்நாட்டு பொறிமுறை என்பது காலத்தை வீணாக்கும் செயலாகவே இருக்கும் என்றும் சுரேஷ் பிரேமசந்திரன் தெரிவித்தார்."}