{"Header": "ஜனாதிபதியை இன்று சந்திக்கவுள்ள தமிழ் தேசிய கூட்டமைப்பு", "Time": "Tuesday, 02 April 2019 - 8:32", "Url": "http://www.hirunews.lk/tamil/213653/%E0%AE%9C%E0%AE%A9%E0%AE%BE%E0%AE%A4%E0%AE%BF%E0%AE%AA%E0%AE%A4%E0%AE%BF%E0%AE%AF%E0%AF%88-%E0%AE%87%E0%AE%A9%E0%AF%8D%E0%AE%B1%E0%AF%81-%E0%AE%9A%E0%AE%A8%E0%AF%8D%E0%AE%A4%E0%AE%BF%E0%AE%95%E0%AF%8D%E0%AE%95%E0%AE%B5%E0%AF%81%E0%AE%B3%E0%AF%8D%E0%AE%B3-%E0%AE%A4%E0%AE%AE%E0%AE%BF%E0%AE%B4%E0%AF%8D-%E0%AE%A4%E0%AF%87%E0%AE%9A%E0%AE%BF%E0%AE%AF-%E0%AE%95%E0%AF%82%E0%AE%9F%E0%AF%8D%E0%AE%9F%E0%AE%AE%E0%AF%88%E0%AE%AA%E0%AF%8D%E0%AE%AA%E0%AF%81", "Content": "தமிழ் தேசிய கூட்டமைப்பினர் இன்று ஜனாதிபதி மைத்ரிபால சிறிசேனவை சந்திக்கவுள்ளதாக தெரிவிக்கப்பட்டுள்ளது. இந்த சந்திப்பின் போது, வடக்கு, கிழக்கு அபிவிருத்தி தொடர்பில் கலந்துரையாடப்படவுள்ளதாக, தமிழ் தேசிய கூட்டமைப்பின் நாடாளுமன்ற உறுப்பினர் எம். ஏ சுமந்திரன் எமது செய்தி பிரிவிடம் தெரிவித்துள்ளார். அத்துடன், சமகால அரசியல் நிலவரம் குறித்தும் இதன்போது கவனம் செலுத்தப்படும் எனவும் அவர் குறிப்பிட்டார். எவ்வாறாயினும், இந்த சந்திப்பிற்கான நேர வரையரை தமக்கு அறிவிக்கப்படவில்லை எனவும் சுமந்திரன் தெரிவித்துள்ளார். வடக்கு, கிழக்கு அபிவிருத்தி குறித்த முதல் கட்ட சந்திப்பு, நேற்று பிரதமர் ரணில் விக்கிரமசிங்கவுக்கும் தமிழ் தேசிய கூட்டமைப்பினருக்கும் இடையில் இடம்பெற்றது. நாடாளுமன்ற கட்டிடத்தொகுதியில் இந்த கலந்துரையாடல் இடம்பெற்றது. இதன்போது, வடக்கு கிழக்கில் யுத்தத்தினால் பாதிக்கப்பட்ட மக்களின் வாழ்வாதார முன்னேற்ற வேலைத்திட்டங்களுக்காக 2,500 மில்லியன் ரூபாவை பயன்படுத்த திட்டமிடப்பட்டுள்ளதாக, தமிழ்த் தேசியக் கூட்டமைப்பின் பேச்சாளரான நாடாளுமன்ற உறுப்பினர் எம்.ஏ.சுமந்திரன் எமது செய்திச் சேவையிடம் தெரிவித்தார்."}