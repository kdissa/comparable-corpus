{"Header": "ஜாலிய விக்ரமசூரியவின் விளக்கமறியல் நீடிப்பு", "Time": "Monday, 02 January 2017 - 14:08", "Url": "http://www.hirunews.lk/tamil/151114/%E0%AE%9C%E0%AE%BE%E0%AE%B2%E0%AE%BF%E0%AE%AF-%E0%AE%B5%E0%AE%BF%E0%AE%95%E0%AF%8D%E0%AE%B0%E0%AE%AE%E0%AE%9A%E0%AF%82%E0%AE%B0%E0%AE%BF%E0%AE%AF%E0%AE%B5%E0%AE%BF%E0%AE%A9%E0%AF%8D-%E0%AE%B5%E0%AE%BF%E0%AE%B3%E0%AE%95%E0%AF%8D%E0%AE%95%E0%AE%AE%E0%AE%B1%E0%AE%BF%E0%AE%AF%E0%AE%B2%E0%AF%8D-%E0%AE%A8%E0%AF%80%E0%AE%9F%E0%AE%BF%E0%AE%AA%E0%AF%8D%E0%AE%AA%E0%AF%81", "Content": "அமெரிக்காவுக்கான முன்னாள் தூதுவர் ஜாலிய விக்ரமசூரிய இம்மாதம் 11ம் திகதி வரை மீண்டும் விளக்கமறியலில் வைக்கப்பட்டுள்ளார். கொழும்பு கோட்டை நீதவானால் இந்த உத்தரவு இன்று பிறப்பிக்கப்பட்டது. அமெரிக்காவுக்கான தூதுவராக இருந்த காலப்பகுதியில், அவர் 2லட்சத்து 45 ஆயிரம் டொலர்களை கையூட்டலாக பெற்றுக் கொண்டதாக குற்றம் சுமத்தப்பட்டுள்ளது. தூதரக காரியாலய சீரமைப்புக்கான ஒப்பந்த வழங்கலுக்காக அவர் இந்த கையூட்டலைப் பெற்றுக் கொண்டதாக கூறப்படுகிறது. அவர் நாடாளுமன்ற உறுப்பினர் மகிந்த ராஜபக்ஷவின் உறவினராவார். 2005ம் ஆண்டு முதல் 2008ம் ஆண்டு வரையில் லொஸ் ஏஞ்சல்ஸுக்கான துணைத்தூதராக இருந்த அவர், பின்னர் அமெரிக்காவுக்கான தூதுவராக பதவி உயர்த்தப்பட்டிருந்தார். நிதி மோசடி விசாரணைப் பிரிவினரால் கடந்த தினத்தில் அவர் கைது செய்யப்பட்ட நிலையில், கொழும்பு கோட்டை நீதவான் நீதிமன்றத்தால் இன்று வரையில் விளக்கமறியலில் வைக்குமாறு உத்தரவிடப்பட்டிருந்தமை குறிப்பிடத்தக்கது."}