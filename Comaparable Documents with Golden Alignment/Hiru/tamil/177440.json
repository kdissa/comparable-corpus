{"Header": "இலங்கைக்கு ஏற்பட்டிருந்த தாக்கம் படிப்படியாக குறைவடையும்", "Time": "Saturday, 02 December 2017 - 14:36", "Url": "http://www.hirunews.lk/tamil/177440/%E0%AE%87%E0%AE%B2%E0%AE%99%E0%AF%8D%E0%AE%95%E0%AF%88%E0%AE%95%E0%AF%8D%E0%AE%95%E0%AF%81-%E0%AE%8F%E0%AE%B1%E0%AF%8D%E0%AE%AA%E0%AE%9F%E0%AF%8D%E0%AE%9F%E0%AE%BF%E0%AE%B0%E0%AF%81%E0%AE%A8%E0%AF%8D%E0%AE%A4-%E0%AE%A4%E0%AE%BE%E0%AE%95%E0%AF%8D%E0%AE%95%E0%AE%AE%E0%AF%8D-%E0%AE%AA%E0%AE%9F%E0%AE%BF%E0%AE%AA%E0%AF%8D%E0%AE%AA%E0%AE%9F%E0%AE%BF%E0%AE%AF%E0%AE%BE%E0%AE%95-%E0%AE%95%E0%AF%81%E0%AE%B1%E0%AF%88%E0%AE%B5%E0%AE%9F%E0%AF%88%E0%AE%AF%E0%AF%81%E0%AE%AE%E0%AF%8D", "Content": "ஒகீ சூறாவளி இலங்கையில் இருந்து தொலைவாக அகன்று செல்லும் நிலையில் இதன் மூலம் இலங்கைக்கு ஏற்பட்டிருந்த தாக்கம் படிப்படியாக குறைவடையும் என காலநிலை அவதான நிலையம் தெரிவித்துள்ளது. இதேவேளை, விடுக்கப்பட்டுள்ள வானிலை அறிக்கையில் நாளைய தினத்தில் நாட்டின் பல பிரதேசங்களில் மழை அல்லது இடியுடன் கூடிய மழை பெய்யக் கூடும் என எதிர்வு கூறப்பட்டுள்ளது. மேல், சப்ரகமுவ, மத்திய மாகாணங்களுக்கும், புத்தளம், காலி மற்றும் மாத்தறை மாவட்டங்களுக்கும் நாளை காலை வேளையில் மழைபெய்வதற்கான சாத்தியம் காணப்படுவதாக தெரிவிக்கப்படுகின்றது. இதனிடையே, மேல் சப்ரகமுவ மற்றும் ஊவா மாகாணங்களின் சில பிரதேசங்களில் ஒரளவு பலத்த மழை பெய்வதற்கான சாத்தியம் இருப்பதாக தெரிவிக்கப்பட்டுள்ளது. இது தவிர, இரத்தினபுரி, களுத்துறை மற்றம் காலி மாவட்டங்களில் அடிக்கடி 50 கிலோமீற்றர் வேகத்தில் காற்று வீசக் கூடும் என காலநிலை அவதான நிலையம் எதிர்வுகூறியுள்ளது. இதேவேளை, தற்போது தெற்கு அந்தமான் தீவுகளை அண்டிய பகுதியில் தாழமுக்கம் நிலைகொண்டுள்ள நிலையில், எதிர்வரும் சில தினங்களில் வங்காள விரிகுடாவின் ஊடாக இந்திய நிலப்பரப்பிற்கு இதன் தாக்கம் ஏற்படக் கூடும் என காலநிலை அவதான நிலையம் எதிர்வு கூறியுள்ளது. எதிர்வரும் 5 அல்லது 6 ஆம் திகதிகளில் இதன் தாக்கம் இலங்கையின் வடக்கு கிழக்கு பிரதேசங்களுக்கு ஏற்படக்கூடும் என எதிர்ப்பார்க்கப்படுகின்றது. எனினும் காற்று மண்டலத்தில் ஏற்படக்கூடிய மாற்றங்கள் காரணமாக இலங்கை மீதான தாக்கத்தில் மாற்றங்கள் ஏற்படுவதற்கான சந்தர்ப்பம் காணப்படுவதாகவும் தெரிவிக்கப்பட்டுள்ளது."}