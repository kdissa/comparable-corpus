{"Header": "   அபிவிருத்தி திட்டங்களை கட்சி பேதமின்றி மேற்கொள்ளுமாறு திகாம்பரம் கோரிக்கை", "Time": "Friday, 02 September 2016 - 20:13", "Url": "http://www.hirunews.lk/tamil/142099/%E0%AE%85%E0%AE%AA%E0%AE%BF%E0%AE%B5%E0%AE%BF%E0%AE%B0%E0%AF%81%E0%AE%A4%E0%AF%8D%E0%AE%A4%E0%AE%BF-%E0%AE%A4%E0%AE%BF%E0%AE%9F%E0%AF%8D%E0%AE%9F%E0%AE%99%E0%AF%8D%E0%AE%95%E0%AE%B3%E0%AF%88-%E0%AE%95%E0%AE%9F%E0%AF%8D%E0%AE%9A%E0%AE%BF-%E0%AE%AA%E0%AF%87%E0%AE%A4%E0%AE%AE%E0%AE%BF%E0%AE%A9%E0%AF%8D%E0%AE%B1%E0%AE%BF-%E0%AE%AE%E0%AF%87%E0%AE%B1%E0%AF%8D%E0%AE%95%E0%AF%8A%E0%AE%B3%E0%AF%8D%E0%AE%B3%E0%AF%81%E0%AE%AE%E0%AE%BE%E0%AE%B1%E0%AF%81-%E0%AE%A4%E0%AE%BF%E0%AE%95%E0%AE%BE%E0%AE%AE%E0%AF%8D%E0%AE%AA%E0%AE%B0%E0%AE%AE%E0%AF%8D-%E0%AE%95%E0%AF%8B%E0%AE%B0%E0%AE%BF%E0%AE%95%E0%AF%8D%E0%AE%95%E0%AF%88", "Content": "அபிவிருத்தி திட்டங்களை கட்சி பேதமின்றி மேற்கொள்ளுமாறு மலைநாட்டு புதிய கிராமங்கள் அபிவிருத்தித்துறை அமைச்சர் பழனி திகாம்பரம் கோரிக்கை விடுத்துள்ளார். வேலைத்திட்டங்கள், நேர்மையாகவும் நேர்த்தியாகவும் நடைபெறவெண்டுமென்றும் அவர் வலியுறுத்தியுள்ளார். ஊழல் மோசடிகளுக்கு இந்த வேலைத்திட்டத்தின் போது வாய்ப்பு வழங்கப்படமாட்டாது என்றும் அவர் குறிப்பிட்டுள்ளார். தமது அமைச்சின் பன்முக நிதியில் இருந்து அம்பகமுவ, வலப்பனை, ஹங்குராங்கெத்த மற்றும் கொத்மலை பிரதேசங்களில் முன்னெடுக்கப்படும் அபிவிருத்தித் திட்டங்கள் குறித்த மீளாய்வுக்கூட்டம் நுவரெலிய மாவட்ட செயலகத்தில் இன்று இடம்பெற்றது. இதன்போது உரையாற்றிய அமைச்சர் திகாம்பரம், ஊருக்கு ஊர் வேலைத்திட்டத்துக்கான நிதி, அரசாங்கத்தினால் வழங்கப்படும் பன்முகப்படுத்தப்பட்ட நிதியிலிருந்து வழங்கப்படுகிறது. எனவே இதற்கு அமைச்சர்களோ, கட்சிகளோ மற்றும் தொழிற்சங்கங்களோ உரிமைக்கோரமுடியாது. இந்தநிலையில் நல்லாட்சி அரசாங்கத்திற்கு இழிவை ஏற்படுத்தும் கட்சி மற்றும் தொழிற்சங்கங்களின் தவறான செயற்பாடுகள் நிறுத்தப்படவேண்டும் எனவும் அமைச்சர் திகாம்பரம் கேட்டுக்கொண்டார்."}