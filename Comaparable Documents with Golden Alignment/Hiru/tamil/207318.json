{"Header": "களுத்துறை துப்பாக்கிச்சூடு - காவற்துறையினரின் சந்தேகம்", "Time": "Wednesday, 02 January 2019 - 13:30", "Url": "http://www.hirunews.lk/tamil/207318/%E0%AE%95%E0%AE%B3%E0%AF%81%E0%AE%A4%E0%AF%8D%E0%AE%A4%E0%AF%81%E0%AE%B1%E0%AF%88-%E0%AE%A4%E0%AF%81%E0%AE%AA%E0%AF%8D%E0%AE%AA%E0%AE%BE%E0%AE%95%E0%AF%8D%E0%AE%95%E0%AE%BF%E0%AE%9A%E0%AF%8D%E0%AE%9A%E0%AF%82%E0%AE%9F%E0%AF%81-%E0%AE%95%E0%AE%BE%E0%AE%B5%E0%AE%B1%E0%AF%8D%E0%AE%A4%E0%AF%81%E0%AE%B1%E0%AF%88%E0%AE%AF%E0%AE%BF%E0%AE%A9%E0%AE%B0%E0%AE%BF%E0%AE%A9%E0%AF%8D-%E0%AE%9A%E0%AE%A8%E0%AF%8D%E0%AE%A4%E0%AF%87%E0%AE%95%E0%AE%AE%E0%AF%8D", "Content": "களுத்துறை - வடக்கு தொடுபல சந்தியில் உணவக உரிமையாளரொருவர் மீது துப்பாக்கி பிரயோகம் மேற்கொண்ட சம்பவம் போதைப்பொருள் தகராறு காரணமாக இடம்பெற்றிருக்கலாம் என சந்தேகிப்பதாக காவற்துறை தெரிவித்துள்ளது. நேற்றிரவு 10.30 மணியளவில் குறித்த வர்த்தகர் அவரின் மனைவியுடன் வீட்டில் இருந்து அவரின் உணவகத்திற்கு உந்துருளியில் பயணித்த போது சிற்றூர்தியில் வந்த இருவர் இந்த துப்பாக்கிச்சூட்டினை மேற்கொண்டுள்ளனர். துப்பாக்கிச் சூட்டில் காயமடைந்த வர்த்தகர் களுத்துறை - நாகொட மருத்துவமனையில் அனுமதிக்கப்பட்டுள்ளார். இந்த வர்த்தகர் மீது துப்பாக்கியொன்றை வைத்திருந்தமை மற்றும் போதைப்பொருள் வர்த்தகம் தொடர்பில் குற்றச்சாட்டுகள் காணப்படுவதாக காவற்துறை குறிப்பிட்டுள்ளது. எவ்வாறாயினும் , இந்த துப்பாக்கிப் பிரயோகத்தை மேற்கொண்டு தப்பிச் சென்ற சந்தேகநபர்கள் தற்போதைய நிலையில், இனங்காணப்பட்டுள்ளதாக காவற்துறை தெரிவித்துள்ளது. இந்த துப்பாக்கிச் சூட்டை மேற்கொணட சந்தேகநபர்கள் மற்றும் குறித்த வர்த்தகர் ஆகியோர் தற்போது டுபாயில் இருக்கும் பாதாள உலக தலைவரான கொஸ்கொட சுஜீவின் உதவியாளர்கள் என காவற்துறை மேலும் தெரிவித்துள்ளது. இதேவேளை , நேற்று கொழும்பு - ஜம்பட்டா வீதி பிரதேசத்தில் இடம்பெற்ற துப்பாக்சிச் சூட்டு சம்பவம் தொடர்பில் காவற்துறையினர் பல விடயங்களை சேகரித்துள்ளனர். உந்துருளியில் வந்த இருவரால் மேற்கொள்ளப்பட்ட இந்த துப்பாக்கிப்பிரயோகத்தில் ஒருவர் காயமடைந்து மருத்துவமனையில் அனுமதிக்கப்பட்டுள்ளார்."}