{"Header": "அப்துல் ராசிக் என்பவரை கைது செய்யுங்கள்...!", "Time": "Tuesday, 02 July 2019 - 10:02", "Url": "http://www.hirunews.lk/tamil/219502/%E0%AE%85%E0%AE%AA%E0%AF%8D%E0%AE%A4%E0%AF%81%E0%AE%B2%E0%AF%8D-%E0%AE%B0%E0%AE%BE%E0%AE%9A%E0%AE%BF%E0%AE%95%E0%AF%8D-%E0%AE%8E%E0%AE%A9%E0%AF%8D%E0%AE%AA%E0%AE%B5%E0%AE%B0%E0%AF%88-%E0%AE%95%E0%AF%88%E0%AE%A4%E0%AF%81-%E0%AE%9A%E0%AF%86%E0%AE%AF%E0%AF%8D%E0%AE%AF%E0%AF%81%E0%AE%99%E0%AF%8D%E0%AE%95%E0%AE%B3%E0%AF%8D", "Content": "சிலோன் தௌஹீத் ஜமாத்தின் செயலாளர் அப்துல் ராசிக், ஏப்ரல்21 தாக்குதல் குறித்த நாடாளுமன்றத் தெரிவுக் குழுவில் பொய்யான சாட்சியை வழங்கி இருப்பதாக குற்றம் சுமத்தப்பட்டுள்ளது. அண்மையில் நாடாளுமன்றத் தெரிவுக் குழுவில் சாட்சி பதிவு செய்திருந்த அப்துல் ராசிக், தமது அமைப்பு யாரிடமும் நிதி பெற்றுக் கொள்ளவில்லை என்று குறிப்பிட்டிருந்த போதும், பல கோடி ரூபாய்களை நிதியாக பெற்றுக் கொண்டிருப்பதாக அவரே ஒப்புக் கொள்ளும் காணொளி ஒன்று கிடைக்கப்பெற்றுள்ளது. இந்தநிலையில் இவ்வாறு போலி சாட்சி வழங்கியதன் மூலம் அவர் குறித்த நாடாளுமன்றத் தெரிவுக் குழுவை திசைத்திருப்ப முயற்சித்திருப்பதாகவும், அவரை உடனடியாக கைது செய்யுமாறும் தெரிவித்து, நேற்று காவற்துறை தலைமையகத்தில் முறைப்பாடு ஒன்று பதிவு செய்யப்பட்டது. அப்துல் ராசிக், ஐ.எஸ். தீவிரவாதிகளுடன் தொடர்பு கொண்டவர் என்றும் அந்த முறைப்பாட்டில் கூறப்பட்டுள்ளது. மக்கள் சேவை மையம் அமைப்பின் தலைவர் றிசான் மாரூஃப் இந்த முறைப்பாட்டை பதிவு செய்ததுடன், அதுகுறித்த விபரங்களையும் எமது செய்தி சேவைக்கு வழங்கினார்."}