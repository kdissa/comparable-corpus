{"Header": "சட்டக் கல்லூரிக்கு முன்பாக முறுகல் நிலை", "Time": "Sunday, 02 September 2018 - 19:21", "Url": "http://www.hirunews.lk/tamil/199001/%E0%AE%9A%E0%AE%9F%E0%AF%8D%E0%AE%9F%E0%AE%95%E0%AF%8D-%E0%AE%95%E0%AE%B2%E0%AF%8D%E0%AE%B2%E0%AF%82%E0%AE%B0%E0%AE%BF%E0%AE%95%E0%AF%8D%E0%AE%95%E0%AF%81-%E0%AE%AE%E0%AF%81%E0%AE%A9%E0%AF%8D%E0%AE%AA%E0%AE%BE%E0%AE%95-%E0%AE%AE%E0%AF%81%E0%AE%B1%E0%AF%81%E0%AE%95%E0%AE%B2%E0%AF%8D-%E0%AE%A8%E0%AE%BF%E0%AE%B2%E0%AF%88", "Content": "சட்ட கல்லூரி மாணவ சங்கங்கள் இரண்டின் வருடாந்த தேர்தல் தொடர்பில் இன்று சட்டக் கல்லூரிக்கு முன்பாக முறுகல் நிலை ஏற்பட்டது. இந்த நிலையில், இந்த முரண்பாடு தொடர்பில் பிரதம நீதியரசர் தலைமையில் எதிர்வரும் புதன்கிழமை இறுதி தீர்மானத்திற்கு வர உள்ளதாக இலங்கை சட்டத்தரணிகள் சங்கத்தின் தலைவர் ஜனாதிபதி சட்டத்தரணி யூ.ஆர்.டி சில்வா தெரிவித்தார். இரு குழுக்களுக்கு இடையில் நேற்று இடம்பெற்ற சம்பவம் தொடர்பான ஆரம்ப விசாரணைகள் இன்று சட்டக் கல்லூரியில் இடம்பெற்றது. அதன் போது தலைவருக்கு அந்த வளாகத்திற்குள் உள்நுழைய மாணவர்கள் அனுமதி அளிக்காததன் காரணத்தினால் முறுகல் நிலை ஏற்பட்டதாக தெரிவிக்கப்படுகிறது. சட்டக்கல்லூரியின் மாணவ சங்கம் மற்றும் சட்ட மாணவ சிங்கள சங்கம் ஆகியவற்றின் வருடாந்த தேர்தல் நேற்று இடம்பெற்றது. அதில் இரண்டு அணிகளும் சுயாதீனமாக போட்டியிட்டன. எனினும் வாக்காளர் பெயர் பட்டியலில் பெயர் குறிப்பிடப்பட்டிராதவர்கள் வாக்களிப்பில் கலந்து கொண்டதனால் தேர்தலை மீண்டும் நடத்துமாறு சுயாதீன சட்ட குழு கோரிக்கை விடுத்தது. இதனைத் தொடர்ந்தே இந்த முறுகல் நிலை ஏற்பட்டிருந்தமை குறிப்பிடத்தக்கது."}