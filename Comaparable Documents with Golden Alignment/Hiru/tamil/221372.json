{"Header": "இந்தியாவில் வசிக்கும் இலங்கை ஏதிலிகளை மீண்டும்  அழைத்து வருவதற்கான நடவடிக்கைகள் ஆரம்பம்..", "Time": "Friday, 02 August 2019 - 13:18", "Url": "http://www.hirunews.lk/tamil/221372/%E0%AE%87%E0%AE%A8%E0%AF%8D%E0%AE%A4%E0%AE%BF%E0%AE%AF%E0%AE%BE%E0%AE%B5%E0%AE%BF%E0%AE%B2%E0%AF%8D-%E0%AE%B5%E0%AE%9A%E0%AE%BF%E0%AE%95%E0%AF%8D%E0%AE%95%E0%AF%81%E0%AE%AE%E0%AF%8D-%E0%AE%87%E0%AE%B2%E0%AE%99%E0%AF%8D%E0%AE%95%E0%AF%88-%E0%AE%8F%E0%AE%A4%E0%AE%BF%E0%AE%B2%E0%AE%BF%E0%AE%95%E0%AE%B3%E0%AF%88-%E0%AE%AE%E0%AF%80%E0%AE%A3%E0%AF%8D%E0%AE%9F%E0%AF%81%E0%AE%AE%E0%AF%8D-%E0%AE%85%E0%AE%B4%E0%AF%88%E0%AE%A4%E0%AF%8D%E0%AE%A4%E0%AF%81-%E0%AE%B5%E0%AE%B0%E0%AF%81%E0%AE%B5%E0%AE%A4%E0%AE%B1%E0%AF%8D%E0%AE%95%E0%AE%BE%E0%AE%A9-%E0%AE%A8%E0%AE%9F%E0%AE%B5%E0%AE%9F%E0%AE%BF%E0%AE%95%E0%AF%8D%E0%AE%95%E0%AF%88%E0%AE%95%E0%AE%B3%E0%AF%8D-%E0%AE%86%E0%AE%B0%E0%AE%AE%E0%AF%8D%E0%AE%AA%E0%AE%AE%E0%AF%8D", "Content": "இலங்கையிலிருந்து புலம்பெயர்ந்து இந்தியாவில் வசிக்கும் இலங்கை ஏதிலிகளை மீண்டும் இலங்கைக்கு அழைத்து வருவதற்கான நடவடிக்கைகள் குறித்து வடமாகாண ஆளுனர் கவனம் செலுத்தியுள்ளார். அவரது ஊடகப்பிரிவு இதனைத் தெரிவித்துள்ளது. சர்வதேச புலம்பெயர்ந்தோர் அமைப்பின் இலங்கை மற்றும் மாலைதீவுக்கான தலைவர் சரத் டாஷ் (ளுயசயவ னுயளா) மற்றும் வடமாகாண ஆளுநர் சுரேன் ராகவன் ஆகியோருக்கிடையில் சந்திப்பு ஒன்று இடம்பெற்றது. ஆளுநர் அலுவலகத்தில் இன்று முற்பகல் இடம்பெற்ற இந்த சந்திப்பில், தமிழகத்திலும் இந்தியாவின் ஏனைய இடங்களிலும் வசிக்கின்ற ஈழ ஏதிலிகளை மீள நாட்டுக்கு அழைப்பதற்கான நடவடிக்கைகள் தொடர்பாக விரிவாக ஆராயப்பட்டதாக தெரிவிக்கப்பட்டுள்ளது. அவர்களை இலங்கைக்கு மீள அழைத்து வருவதற்கு 6.5 மில்லியன் அவுஸ்ரேலிய டொலர்கள் தமது அமைப்பிடம் உள்ள போதும், இந்த நடவடிக்கைகளை முன்னெடுக்கும்போது எதிர்பாராத தாமதங்கள் ஏற்பட்டுள்ளதாகவும் ஆளுநரிடம் இதன்போது சரத் டாஷ் சுட்டிக்காட்டியுள்ளார். மீளவும் அவர்கள் இலங்கைக்கு அழைத்துவரப்பட்டால் அவர்களுக்கு தேவையான சகல ஏற்பாடுகளை மேற்கொள்ள நடவடிக்கை எடுக்க வேண்டும் என்றும், மீண்டும் அவர்கள் ஏதிலிகளாக இலங்கையில் வாழவேண்டிய சூழலை ஏற்படுத்த முடியாது எனவும் ஆளுநர் சுரேன் ராகவன் சர்வதேச புலம்பெயர்ந்தோர் அமைப்பின் தலைவரிடம் எடுத்துரைத்துள்ளார்."}