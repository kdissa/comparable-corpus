{"Header": "தாலிபானின் தலைவர் தெரிவு குறித்து அதிர்ப்தி", "Time": "Sunday, 02 August 2015 - 9:50", "Url": "http://www.hirunews.lk/tamil/114185/%E0%AE%A4%E0%AE%BE%E0%AE%B2%E0%AE%BF%E0%AE%AA%E0%AE%BE%E0%AE%A9%E0%AE%BF%E0%AE%A9%E0%AF%8D-%E0%AE%A4%E0%AE%B2%E0%AF%88%E0%AE%B5%E0%AE%B0%E0%AF%8D-%E0%AE%A4%E0%AF%86%E0%AE%B0%E0%AE%BF%E0%AE%B5%E0%AF%81-%E0%AE%95%E0%AF%81%E0%AE%B1%E0%AE%BF%E0%AE%A4%E0%AF%8D%E0%AE%A4%E0%AF%81-%E0%AE%85%E0%AE%A4%E0%AE%BF%E0%AE%B0%E0%AF%8D%E0%AE%AA%E0%AF%8D%E0%AE%A4%E0%AE%BF", "Content": "தாலிபான் போராளிகளின் தலைவர் முல்லா ஓமார் மரணமானதையடுத்து தாலிபானுக்கு புதியதலைவராக மன்சூர் நியமிக்கப்பட்டது குறித்து உயர்மட்ட தளபதிகளுடன் ஆலோசனை நடத்தப்படவில்லை என குற்றஞ்சாட்டப்பட்டுள்ளது. எதிர்வரும் ஐந்து தினங்களுக்குள் புதிய தலைவரை தெரிவு செய்வதற்கான உயர்மட்ட சபை தீர்மானிக்கும் என தாலிபான் அமைப்பின் பேச்சாளர் குறிப்பிட்டுள்ளார். தற்போது நியமிக்கப்பட்டுள்ள முல்லா அக்தார் மன்சூரும் உயர் மட்டசபையினால் அழைக்கப்படுவார் எனவும் தெரிவிக்கப்பட்டுள்ளது. இவரது நியமனம் இஸ்லாமிய சட்டத்திற்கு அமைய நடைபெறவில்லை எனவும் குறிப்பிடப்பட்டுள்ளது. இந்த நிலையில், தற்போது தேர்ந்தெடுக்கப்பட்டுள்ள முல்லா மன்சூர் வெளியிட்டுள்ள ஒலிப்பதிவு செய்யப்பட்ட செய்தியில், தாம் யுத்தத்தை தொடர்ந்தும் மேற்கொள்ளப் போவதாகவும் அதற்கு சம்பந்தப்பட்ட அனைவரும் ஒத்துழைப்பினை வழங்க வேண்டும் எனவும் கோரியுள்ளார். கடந்த வியாழக்கிழமை தாலிபான் போராளிகளின் தலைவராக அறிவிக்கப்பட்ட நிலையில், தமது அமைப்புக்கு இடையே பிளவு ஏற்படுத்துவது பொது எதிரிகளை பலப்படுத்தும் செயலாக அமையும் என அவர் எச்சரித்துள்ளார். தகுதியற்றவர்கள் மற்றும் விசுவாசம் அற்றவர்கள் தாலிபான் அமைப்பின் பதவிகளுக்கு நியமிப்பதனை ஏற்றுக் கொள்ள முடியாது எனவும் அவர் முன்னர் தெரிவித்திருந்தமை குறிப்பிடத்தக்கது."}