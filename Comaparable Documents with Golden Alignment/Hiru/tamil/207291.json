{"Header": "மீண்டும் சர்வதேச நாணய நிதியத்துடன் பேச்சுவார்த்தை", "Time": "Wednesday, 02 January 2019 - 7:53", "Url": "http://www.hirunews.lk/tamil/207291/%E0%AE%AE%E0%AF%80%E0%AE%A3%E0%AF%8D%E0%AE%9F%E0%AF%81%E0%AE%AE%E0%AF%8D-%E0%AE%9A%E0%AE%B0%E0%AF%8D%E0%AE%B5%E0%AE%A4%E0%AF%87%E0%AE%9A-%E0%AE%A8%E0%AE%BE%E0%AE%A3%E0%AE%AF-%E0%AE%A8%E0%AE%BF%E0%AE%A4%E0%AE%BF%E0%AE%AF%E0%AE%A4%E0%AF%8D%E0%AE%A4%E0%AF%81%E0%AE%9F%E0%AE%A9%E0%AF%8D-%E0%AE%AA%E0%AF%87%E0%AE%9A%E0%AF%8D%E0%AE%9A%E0%AF%81%E0%AE%B5%E0%AE%BE%E0%AE%B0%E0%AF%8D%E0%AE%A4%E0%AF%8D%E0%AE%A4%E0%AF%88", "Content": "சர்வதேச நாணய நிதியத்துடன் மீண்டும் அரசாங்கம் பேச்சுவார்த்தைகளை ஆரம்பிக்கவிருப்பதாக தெரிவிக்கப்பட்டுள்ளது. நிதி ராஜாங்க அமைச்சர் எரான் விக்ரமரத்ன இதனைத் தெரிவித்துள்ளார். கடந்த ஒக்டோபர் மாதம் இலங்கையில் ஏற்பட்ட அரசியல் மாற்றத்தை அடுத்து, சர்வதேச நாணய நிதியத்தினால் இலங்கைக்கு வழங்கப்படவிருந்த கடன் வழங்கல் இடைநிறுத்தப்பட்டிருந்தது. இந்த கடன்தொகையை மீளப்பெற்றுக் கொள்வதற்கான பேச்சுவார்த்தை இந்த மாதம் முதல் ஆரம்பிக்கப்படவுள்ளதாக அவர் குறிப்பிட்டுள்ளார். அதேபோன்று ஏனைய சர்வதேச அமைப்புகளினால் இடைநிறுத்தப்பட்ட நிதி உதவிகளையும் மீளப்பெற்றுக் கொள்வதற்கான நடவடிக்கைகள் மேற்கொள்ளப்படும் என்றும் அவர் தெரிவித்துள்ளார். இதேவேளை, மருந்து பொருட்களின் விலைகள் இந்த ஆண்டில் குறைக்கப்படும் என சுகாதார அமைச்சர் ராஜித சேனாரட்ன தெரிவித்துள்ளார். புத்தாண்டுக்கான கடமைகளை ஆரம்பிக்கும் நிகழ்வில் அவர் இதனை தெரிவித்துள்ளார். அரசியல் நெருக்கடிகளினால் ஏற்பட்ட மருந்து தட்டுப்பாடு தற்காலிகமானதாகும் எனவும் இந்தநிலைமை விரைவில் சீர்செய்யப்படும் எனவும் அமைச்சர் நம்பிக்கை வெளியிட்டுள்ளார். தற்சமயம் 200 மருந்து வகைகளுக்கு தட்டுப்பாடு நிலவுவதாகவும், அரசியல் நெருக்கடி நிலவிய காலப்பகுதியில் இந்த மருந்துகளை உரியவர்கள் இறக்குமதி செய்யவில்லை எனவும் அமைச்சர் குற்றம் சுமத்தியுள்ளார்."}