{"Header": "அஞ்சல் அதிபர்கள் நாளை நள்ளிரவு முதல் பணிப்புறக்கணிப்பில்", "Time": "Saturday, 02 June 2018 - 7:52", "Url": "http://www.hirunews.lk/tamil/192120/%E0%AE%85%E0%AE%9E%E0%AF%8D%E0%AE%9A%E0%AE%B2%E0%AF%8D-%E0%AE%85%E0%AE%A4%E0%AE%BF%E0%AE%AA%E0%AE%B0%E0%AF%8D%E0%AE%95%E0%AE%B3%E0%AF%8D-%E0%AE%A8%E0%AE%BE%E0%AE%B3%E0%AF%88-%E0%AE%A8%E0%AE%B3%E0%AF%8D%E0%AE%B3%E0%AE%BF%E0%AE%B0%E0%AE%B5%E0%AF%81-%E0%AE%AE%E0%AF%81%E0%AE%A4%E0%AE%B2%E0%AF%8D-%E0%AE%AA%E0%AE%A3%E0%AE%BF%E0%AE%AA%E0%AF%8D%E0%AE%AA%E0%AF%81%E0%AE%B1%E0%AE%95%E0%AF%8D%E0%AE%95%E0%AE%A3%E0%AE%BF%E0%AE%AA%E0%AF%8D%E0%AE%AA%E0%AE%BF%E0%AE%B2%E0%AF%8D", "Content": "ஆட்சேர்ப்பு திட்டத்தில் நிலவும் குறைபாடுகள் உள்ளிட்ட பல கோரிக்கைகளை முன்வைத்து நாளை நள்ளிரவு முதல் 5 ஆம் திகதி நள்ளிரவு வரை இரண்டு நாட்கள் அடையாள பணிப்புறக்கணிப்பில் ஈடுப்படவுள்ளதாக அஞ்சல் மற்றும் தொலை தொடர்பு அதிகாரிகள் சங்கம் தெரிவித்துள்ளது. அனைத்து அஞ்சல் நிலைய அதிபர்களும் இந்த பணிப்புறக்கணிப்பிற்கு ஆதரவு வழங்கவுள்ளதாக அதன் பிரதான செயலாளர் எச்.கே.காரியவசம் தெரிவித்துள்ளார். இது தொடர்பில் எமது செய்தி சேவை அஞ்சல்மா அதிபர் ரோஹன அபேரத்னவிடம் வினவிய போது, பணிப்புறக்கணிப்பிற்கு முகம் கொடுப்பதற்கு தேவையான அனைத்து நடவடிக்கைகளும் ஏற்கனவே தயார்ப்படுத்தப்பட்டுள்ளதாக குறிப்பிட்டார். இதேவேளை எரிபொருள் விலை அதிகரிப்பு காரணமாக போக்குவரத்து கட்டணத்தை அதிகரிக்குமாறு கோரி இலங்கை கனிய எண்ணெய் தனியார் பாரவூர்தி உரிமையாளர்கள் சங்கம் இன்று முதல் முன்னெடுக்கவிருந்த பணிப்புறக்கணிப்பு தற்காலிகமாக கைவிடப்பட்டுள்ளது. இதனுடன் நூற்றுக்கு 25 சதவீத சம்பள அதிகரிப்பு உள்ளிட்ட சில கோரிக்கைகளை முன்வைத்து நீர்வழங்கல் மற்றும் வடிகாலமைப்பு சபை சேவை சங்கம் முன்னெடுத்துள்ள பணிப்புறக்கணிப்பு போராட்டம் தொடர்ந்து இடம்பெற்று வருகிறது."}