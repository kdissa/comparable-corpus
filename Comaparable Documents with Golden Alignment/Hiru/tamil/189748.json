{"Header": " பின்வரிசை நாடாளுமன்ற உறுப்பினர்கள்  எழுத்துமூல கோரிக்கை..", "Time": "Wednesday, 02 May 2018 - 7:43", "Url": "http://www.hirunews.lk/tamil/189748/%E0%AE%AA%E0%AE%BF%E0%AE%A9%E0%AF%8D%E0%AE%B5%E0%AE%B0%E0%AE%BF%E0%AE%9A%E0%AF%88-%E0%AE%A8%E0%AE%BE%E0%AE%9F%E0%AE%BE%E0%AE%B3%E0%AF%81%E0%AE%AE%E0%AE%A9%E0%AF%8D%E0%AE%B1-%E0%AE%89%E0%AE%B1%E0%AF%81%E0%AE%AA%E0%AF%8D%E0%AE%AA%E0%AE%BF%E0%AE%A9%E0%AE%B0%E0%AF%8D%E0%AE%95%E0%AE%B3%E0%AF%8D-%E0%AE%8E%E0%AE%B4%E0%AF%81%E0%AE%A4%E0%AF%8D%E0%AE%A4%E0%AF%81%E0%AE%AE%E0%AF%82%E0%AE%B2-%E0%AE%95%E0%AF%8B%E0%AE%B0%E0%AE%BF%E0%AE%95%E0%AF%8D%E0%AE%95%E0%AF%88", "Content": "ஐக்கிய தேசியக் கட்சியின் பின்வரிசை நாடாளுமன்ற உறுப்பினர்கள், பிரதமர் ரணில் விக்கிரமசிங்கவுடன் கலந்துரையாடல் நடத்துவதற்காக இன்று எழுத்துமூலம் கோரிக்கை விடுக்க உள்ளனர். கட்சியின் மறுசீரமைப்பு நடவடிக்கைகள் தொடர்பில் விரிவாக கலந்துரையாடுவதற்காக இந்தக் கோரிக்கையை அவர்கள் முன்வைக்க உள்ளதாக பின்வரிசை நாடாளுமன்ற உறுப்பினர் ஒருவர் எமது செய்திச் சேவையிடம் தகவல் வழங்கினார். குறித்த நாடாளுமன்ற உறுப்பினர்களுக்கு இடையில், நாடாளுமன்ற கட்டிடத் தொகுதியில் நேற்று இடம்பெற்ற கலந்துரையாடலில் இந்தத் தீர்மானம் மேற்கொள்ளப்பட்டுள்ளது. இதற்கமைய, 16 நாடாளுமன்ற உறுப்பினர்களின் கையொப்பத்துடன், குறித்த கோரிக்கையை பிரதமர் அலுவலகத்தில் இன்று சமர்ப்பிக்க உள்ளதாகவும் அவர் கூறியுள்ளார். இதேநேரம், ஐக்கிய தேசியக் கட்சியின் அமைச்சர்கள் மற்றும் நாடாளுமன்ற உறுப்பினர்களுக்கு இடையில், நேற்றைய தினம் அலரிமாளிகையில் சந்திப்பொன்று நடத்தப்பட்டுள்ளது. எதிர்கால அரசியல் நடவடிக்கைகள் குறித்து இதன்போது கலந்துரையாடப்பட்டுள்ளது. எனினும், குறித்த சந்திப்பில் கட்சியின் பின்வரிசை நாடாளுமன்ற உறுப்பினர்கள் சிலர் பங்கேற்கவில்லை எனத் தெரிவிக்கப்படுகிறது."}