{"Header": "​கொழுந்து பறித்துக்கொண்டிருந்த 5 பேருக்கு நேர்ந்த பயங்கரம்! காவற்துறையினர் தீவிர தேடுதலில் (படங்கள்)", "Time": "Tuesday, 02 January 2018 - 17:06", "Url": "http://www.hirunews.lk/tamil/179957/%E2%80%8B%E0%AE%95%E0%AF%8A%E0%AE%B4%E0%AF%81%E0%AE%A8%E0%AF%8D%E0%AE%A4%E0%AF%81-%E0%AE%AA%E0%AE%B1%E0%AE%BF%E0%AE%A4%E0%AF%8D%E0%AE%A4%E0%AF%81%E0%AE%95%E0%AF%8D%E0%AE%95%E0%AF%8A%E0%AE%A3%E0%AF%8D%E0%AE%9F%E0%AE%BF%E0%AE%B0%E0%AF%81%E0%AE%A8%E0%AF%8D%E0%AE%A4-5-%E0%AE%AA%E0%AF%87%E0%AE%B0%E0%AF%81%E0%AE%95%E0%AF%8D%E0%AE%95%E0%AF%81-%E0%AE%A8%E0%AF%87%E0%AE%B0%E0%AF%8D%E0%AE%A8%E0%AF%8D%E0%AE%A4-%E0%AE%AA%E0%AE%AF%E0%AE%99%E0%AF%8D%E0%AE%95%E0%AE%B0%E0%AE%AE%E0%AF%8D-%E0%AE%95%E0%AE%BE%E0%AE%B5%E0%AE%B1%E0%AF%8D%E0%AE%A4%E0%AF%81%E0%AE%B1%E0%AF%88%E0%AE%AF%E0%AE%BF%E0%AE%A9%E0%AE%B0%E0%AF%8D-%E0%AE%A4%E0%AF%80%E0%AE%B5%E0%AE%BF%E0%AE%B0-%E0%AE%A4%E0%AF%87%E0%AE%9F%E0%AF%81%E0%AE%A4%E0%AE%B2%E0%AE%BF%E0%AE%B2%E0%AF%8D-%E0%AE%AA%E0%AE%9F%E0%AE%99%E0%AF%8D%E0%AE%95%E0%AE%B3%E0%AF%8D", "Content": "சிறுத்தையொன்றின் தாக்குதலுக்கு இலக்கான 5 தோட்டத் தொழிலாளர்கள் மருத்துவமனையில் அனுமதிக்கப்பட்டுள்ளனர். ஹட்டன் பன்மூர் தோட்டத்தில் கொழுந்து பறித்துக்கொண்டிருந்த போது இவர்கள் சிறுத்தை தாக்குதலுக்கு இலக்காகியுள்ளதாக எமது செய்தியாளர் தெரிவித்தார். பிரதேசத்தின் தேயிலை தோட்டத்தை அண்டிய பகுதிகளில் அநேகமான சிறுத்தைகள் சுற்றித்திரியும் நிலையில் , அவ்வாறு சுற்றித்திரிந்த சிறுத்தையொன்று தம்மை தாக்கியதாக காயமடைந்து டிக்கோயா மருத்துவமனையில் சிகிச்சை பெற்றுவரும் நபர்கள் தெரிவித்துள்ளனர். இந்த சிறுத்தையை பிடிப்பதற்காக பிரதேசவாசிகள் மற்றும் காவற்துறை அதிகாரிகள் இணைந்து நடவடிக்கை மேற்கொண்டுள்ளனர். இந்த நிலைமை காரணமாக பிரதேசவாசிகள் பீதியடைந்துள்ளதாக தெரிவிக்கப்படுகிறது. இவ்வாறு சுற்றித்திரியும் சிறுத்தைகள் வேட்டைக்காரர்களால் கொலை செய்யப்படுவதாகவும் தெரிவிக்கப்படுகிறது. அதேபோல் , வனவிலங்கு அதிகாரிகள் யானைகளை விரட்டுவதற்காக பயன்படுத்தப்படும் வெடிப்பொருட்களை பயன்படுத்தி சிறுத்தைகளை வனப்பகுதிக்கு விரட்டியடிக்கும் செயற்திட்டமொன்றை கடந்த தினத்தில் முன்னெடுத்திருந்தமை குறிப்பிடத்தக்கது."}