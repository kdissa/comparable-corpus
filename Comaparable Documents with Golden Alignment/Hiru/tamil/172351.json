{"Header": "உயிருக்கு போராடிய இந்தியரை புர்க்காவால் காப்பாற்றிய பெண்", "Time": "Monday, 02 October 2017 - 11:00", "Url": "http://www.hirunews.lk/tamil/172351/%E0%AE%89%E0%AE%AF%E0%AE%BF%E0%AE%B0%E0%AF%81%E0%AE%95%E0%AF%8D%E0%AE%95%E0%AF%81-%E0%AE%AA%E0%AF%8B%E0%AE%B0%E0%AE%BE%E0%AE%9F%E0%AE%BF%E0%AE%AF-%E0%AE%87%E0%AE%A8%E0%AF%8D%E0%AE%A4%E0%AE%BF%E0%AE%AF%E0%AE%B0%E0%AF%88-%E0%AE%AA%E0%AF%81%E0%AE%B0%E0%AF%8D%E0%AE%95%E0%AF%8D%E0%AE%95%E0%AE%BE%E0%AE%B5%E0%AE%BE%E0%AE%B2%E0%AF%8D-%E0%AE%95%E0%AE%BE%E0%AE%AA%E0%AF%8D%E0%AE%AA%E0%AE%BE%E0%AE%B1%E0%AF%8D%E0%AE%B1%E0%AE%BF%E0%AE%AF-%E0%AE%AA%E0%AF%86%E0%AE%A3%E0%AF%8D", "Content": "ஐக்கிய அரபு அமீரக நெடுஞ்சாலையில் இரு பாரவூர்திகள் மோதிய விபத்தில், உயிருக்கு போராடிய இந்திய சாரதியின் உடலில் பற்றிய தீயை அரபு நாட்டு பெண், புர்க்காவால் அணைத்து காப்பாற்றியுள்ளார். ஐக்கிய அரபு அமீரகத்தின் கடைக்கோடியில் உள்ள நகரமான ரஸ் அல்-கைமாஹ் பகுதியை சேர்ந்த ஜவஹர் சைப் அல் குமைட்டி என்ற பெண் மருத்துவமனையில் அனுமதிக்கப்பட்டுள்ள தனது உறவினரை சந்தித்து, நலம் விசாரித்துவிட்டு காரில் வீடு திரும்பி கொண்டிருந்துள்ளார். நெடுஞ்சாலை வழியாக வந்தபோது இரு பாரவூர்திகள் நேருக்குநேர் மோதி தீபிடித்து எரிந்து கொண்டிருப்பதை ஜவஹர் கண்டுள்ளார். பாரவூர்தியின் அருகில் இருந்து உடலில் தீப்பற்றியவாறு ஒருவர் ஓடி வருவதை கண்ட அவர் பதைபதைத்துள்ளார். அவ்வழியாக சென்ற அனைவரும் வாகனங்களில் இருந்து கீழே இறங்கி வேடிக்கை பார்த்து கொண்டிருந்துள்ளனர். தீக்காயங்களுடன் உயிருக்கு போராடி கொண்டிருந்த சாரதியின் உயிரை காப்பாற்ற யாருமே முன்வரவில்லை. உடனடியாக தனது காருக்கு ஓடிய ஜவஹர் உள்ளே இருந்த பெண்மணியிடம் உங்கள் புர்க்காவை கழற்றி கொடுத்துவிட்டு காருக்குள்ளேயே இருங்கள் என்று கூறிவிட்டு, அவரது புர்க்காவை வாங்கிகொண்டு சாலைக்கு ஓடி சென்றுள்ளார். உடலில் தீப்பற்றியவாறு கீழே புரண்டு கதறிய சாரதியின் மீது புர்க்காவால் அடித்து தீயை கட்டுப்படுத்தியதுடன், அவரது உடலை புர்க்காவால் மூடி காப்பாற்றியுள்ளார். சம்பவ இடத்துக்கு விரைந்துவந்த தீயணைப்பு மற்றும் மீட்பு குழுவினர் அந்த சாரதி உடனடியாக ஆஸ்பத்திரிக்கு தூக்கிச் சென்றுள்ளனர். மற்றொரு சாரதி தீக்காயங்களுடன் கொண்டு செல்லப்பட்டுள்ளார். ஜவஹர் சைப் அல் குமைட்டியால் காப்பாற்றப்பட்ட  சாரதி இந்தியாவை சேர்ந்த ஹக்கிரித் சிங் என்பது தெரியவந்துள்ள நிலையில், உரிய நேரத்தில் சமயோஜிதமாக ஜவஹர் தீயை அணைத்ததால் அவரது உயிருக்கு ஆபத்து இல்லை. 50 சதவீதத்துக்கு மிகாத அளவில் தீக்காயங்கள் உள்ளதால் அவரை காப்பாற்றி விடலாம் என்று தெரிவித்த மருத்துவர்கள் ஜவஹரின் மனிதநேயத்தையும், துணிச்சலையும் வெகுவாக பாராட்டியுள்ளனர். இதுதொடர்பான தகவல்கள் உள்ளூர் ஊடகங்களில் வெளியாகி சமூக வலைத்தளங்களின் மூலம் பரவ ஆரம்பித்துள்ளது. இதற்கிடையில், அவரது தைரியத்தை ஊக்குவிக்கும் வகையில் சன்மானம் அளிக்கப் போவதாக  ரஸ் அல்-கைமாஹ் நகர காவற்துறை தெரிவித்துள்ளனர்."}