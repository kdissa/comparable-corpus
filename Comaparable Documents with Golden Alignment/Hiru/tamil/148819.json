{"Header": "தொழில் வாய்ப்புக்கள் பகிரப்படாமையே, வன்முறை அரசியலுக்கு காரணம்", "Time": "Friday, 02 December 2016 - 20:27", "Url": "http://www.hirunews.lk/tamil/148819/%E0%AE%A4%E0%AF%8A%E0%AE%B4%E0%AE%BF%E0%AE%B2%E0%AF%8D-%E0%AE%B5%E0%AE%BE%E0%AE%AF%E0%AF%8D%E0%AE%AA%E0%AF%8D%E0%AE%AA%E0%AF%81%E0%AE%95%E0%AF%8D%E0%AE%95%E0%AE%B3%E0%AF%8D-%E0%AE%AA%E0%AE%95%E0%AE%BF%E0%AE%B0%E0%AE%AA%E0%AF%8D%E0%AE%AA%E0%AE%9F%E0%AE%BE%E0%AE%AE%E0%AF%88%E0%AE%AF%E0%AF%87-%E0%AE%B5%E0%AE%A9%E0%AF%8D%E0%AE%AE%E0%AF%81%E0%AE%B1%E0%AF%88-%E0%AE%85%E0%AE%B0%E0%AE%9A%E0%AE%BF%E0%AE%AF%E0%AE%B2%E0%AF%81%E0%AE%95%E0%AF%8D%E0%AE%95%E0%AF%81-%E0%AE%95%E0%AE%BE%E0%AE%B0%E0%AE%A3%E0%AE%AE%E0%AF%8D", "Content": "இனவிகிதாரசாரத்திற்கு அமைய தொழில் வாய்ப்புக்கள் பகிரப்படாமை உள்ளிட்ட காரணங்களினாலேயே வடக்கு கிழக்கு பகுதி ஒரு வன்முறையான அரசியலுக்கு திரும்ப வேண்டிய சூழ்நிலை ஏற்பட்டதாக தமிழ் தேசிய கூட்டமைப்பு தெரிவித்துள்ளது. கைத்தொழில் மற்றும் வாணிபத்துறை, அரச தொழில்முயற்சிகள், மற்றும் ஆரம்ப கைத்தொழில் அமைச்சுகளுக்கான நிதி ஒதுக்கீட்டு விவாதத்தில் கலந்து கொண்டு உரையாற்றிய தமிழ் தேசிய கூட்டமைப்பின் மட்டக்களப்பு மாவட்ட நாடாளுமன்ற உறுப்பினர் ஞானமுத்து சிறிநேசன் இதனை தெரிவித்துள்ளார். உள்ளூர் வழங்கலை பயன்படுத்தாத மற்றும் உள்ளூர் விற்பனை சந்தைகளை மாத்திரம் நம்பியிராத தொழில் முயற்சிகளே வடக்கு கிழக்கு பகுதிகளில் ஏற்படுத்த வேண்டும் என ஈழ மக்கள் ஜனநாயக கட்சியின் பொதுச் செயலாளரும் நாடாளுமன்ற உறுப்பினருமான டக்ளஸ் தேவானந்தா தெரிவித்துள்ளார். மாந்தை உப்பு கூட்டுதாபனத்தை தனியார் மயப்படுத்துகின்ற உறுதி மொழியை நிதியமைச்சர் மீள பெற வேண்டும் என தமிழ் தேசியக் கூட்டமைப்பின் வன்னி மாவட்ட நாடாளுமன்ற உறுப்பினர் சார்ள்ஸ் நிர்மலநாதன் கோரியுள்ளார். ஐக்கிய தேசிய கட்சி அரசாங்கத்தினால் ஸ்தாபிக்கப்பட்ட தொழிற்சாலைகள் வடக்கு கிழக்கு பகுதிகளை மையமாக கொண்டு குறைந்து சென்றதாக தமிழ் தேசிய கூட்டமைப்பின் மட்டக்களப்பு மாவட்ட நாடாளுமன்ற உறுப்பினர் சீனிதம்பி யோகேஸ்வரன் தெரிவித்துள்ளார்."}