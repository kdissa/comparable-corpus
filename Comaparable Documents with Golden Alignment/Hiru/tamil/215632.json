{"Header": "வெளிநாட்டு   ஊடகவியலாளர் விளக்கமறியலில் ", "Time": "Thursday, 02 May 2019 - 21:18", "Url": "http://www.hirunews.lk/tamil/215632/%E0%AE%B5%E0%AF%86%E0%AE%B3%E0%AE%BF%E0%AE%A8%E0%AE%BE%E0%AE%9F%E0%AF%8D%E0%AE%9F%E0%AF%81-%E0%AE%8A%E0%AE%9F%E0%AE%95%E0%AE%B5%E0%AE%BF%E0%AE%AF%E0%AE%B2%E0%AE%BE%E0%AE%B3%E0%AE%B0%E0%AF%8D-%E0%AE%B5%E0%AE%BF%E0%AE%B3%E0%AE%95%E0%AF%8D%E0%AE%95%E0%AE%AE%E0%AE%B1%E0%AE%BF%E0%AE%AF%E0%AE%B2%E0%AE%BF%E0%AE%B2%E0%AF%8D", "Content": "ரொயிட்டர்ஸ் புகைப்பட ஊடகவியலாளர் சித்திக் அஹமட் டனீஸ் நேற்று நீர்கொழும்பு - கட்டானையில் கைது செய்யப்பட்டு விளக்கமறியலில் வைக்கப்பட்டுள்ளார். கட்டானை பகுதியில் உள்ள பாடசாலை ஒன்றிற்குள் அத்துமீறி பிரவேசிக்க முற்பட்டதாக தெரிவித்து அவர் கைதானதாக தெரிவிக்கப்பட்டுள்ளது. கட்டானை புனித செபஸ்டியன் தேவாலயத்தில் நடத்தப்பட்ட தற்கொலை குண்டுத்தாக்குதலில் பலியான மாணவி ஒருவர் குறித்த செய்தியை திரட்டுவதற்காக அவர் பாடசாலைக்கு சென்ற போது, காவற்துறைக்கு அழைப்பு விடுக்கப்பட்டு அவர் கைது செய்யப்பட்டதாக தகவல்கள் தெரிவிக்கின்றன. பின்னர் அவர் நீதிமன்றில் முன்னிலைப்படுத்தப்பட்ட போது, எதிர்வரும் 15ம் திகதி வரையில் விளக்கமறியலில் வைக்க உத்தரவிடப்பட்டது. இந்தியாவைத் தளமாக கொண்டு செயற்படும் அவர் புலிட்சர் சர்வதேச விருதினை வென்ற புகைப்பட ஊடகவியலாளர் என்பது குறிப்பிடத்தக்கது."}