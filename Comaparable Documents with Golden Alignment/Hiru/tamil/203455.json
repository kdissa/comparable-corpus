{"Header": "ஐ.தே.கட்சியில் 93 நாடாளுமன்ற உறுப்பினர்களே – அரசாங்கம்", "Time": "Friday, 02 November 2018 - 19:41", "Url": "http://www.hirunews.lk/tamil/203455/%E0%AE%90-%E0%AE%A4%E0%AF%87-%E0%AE%95%E0%AE%9F%E0%AF%8D%E0%AE%9A%E0%AE%BF%E0%AE%AF%E0%AE%BF%E0%AE%B2%E0%AF%8D-93-%E0%AE%A8%E0%AE%BE%E0%AE%9F%E0%AE%BE%E0%AE%B3%E0%AF%81%E0%AE%AE%E0%AE%A9%E0%AF%8D%E0%AE%B1-%E0%AE%89%E0%AE%B1%E0%AF%81%E0%AE%AA%E0%AF%8D%E0%AE%AA%E0%AE%BF%E0%AE%A9%E0%AE%B0%E0%AF%8D%E0%AE%95%E0%AE%B3%E0%AF%87-%E0%AE%85%E0%AE%B0%E0%AE%9A%E0%AE%BE%E0%AE%99%E0%AF%8D%E0%AE%95%E0%AE%AE%E0%AF%8D", "Content": "நாடாளுமன்ற வளாகத்தில் இன்று இடம்பெற்ற கட்சித் தலைவர்களுடனான கூட்டத்தில் ஐக்கிய தேசிய கட்சியின் 93 நாடாளுமன்ற உறுப்பினர்களே கலந்து கொண்டதாக ஆளும் கட்சி நாடாளுமன்ற உறுப்பினர்கள் தெரிவித்துள்ளனர். பிரதமர் அலுவலகத்தில் இன்று இடம்பெற்ற ஊடக சந்திப்பில் கலந்து கொண்டே அவர்கள் இதனைக் குறிப்பிட்டுள்ளனர். இதேவேளை, எதிர்வரும் 7ஆம் திகதி நாடாளுமன்ற கூட்டத்தொடரை கூட்டுவது தொடர்பான வர்த்தமானி அறிவித்தல் இன்று அல்லது நாளை வெளியிடப்படும் என எதிர்பார்ப்பதாக சபாநாயகர் கரு ஜயசூரிய தெரிவித்துள்ளார். 7 ஆம் திகதி நாடாளுமன்ற கூட்டத்தொடரை கூட்டுவதாக ஜனாதிபதி தமக்கு அறிவித்ததாக சபாநாயகர் குறிப்பிட்டுள்ளார். நாடாளுமன்ற கட்டிடத் தொகுதியில், இன்று இடம்பெற்ற கட்சித் தலைவர்களுடனான சந்திப்பின்போதே அவர் இதனை குறிப்பிட்டிருந்தார். இந்த சந்திப்பில் ஐக்கிய தேசிய முன்னணியின் பிரதிநிதிகளுக்கு மேலதிகமாக, அதன் பங்காளிக் கட்சிகள் சார்பில், முன்னாள் அமைச்சர்களான பழனி திகாம்பரம், மனோ கணேசன், ரவுப் ஹக்கீம் மற்றும் ரிஷாட் பதியுதீன் ஆகியோர் பங்குகொண்டனர். அவர்களுடன் எதிர்க்கட்சித் தலைவர் இரா சம்பந்தனும் மேலும் சில தமிழ் தேசிய கூட்டமைப்பு பிரதிநிதிகளும் இந்த சந்திப்பில் பங்குகொண்டிருந்தனர். அத்துடன், ஜே.வி.பியின் சார்பில் அதன் பிரச்சார செயலாளர் விஜித்த ஹேரத் பங்குகொண்டிருந்தார். எவ்வாறெனினும், பிரதமர் அலுவலகத்தில் இன்று இடம்பெற்ற ஊடக சந்திப்பில் கருத்து வெளியிட்ட நாடாளுமன்ற உறுப்பினர் மகிந்தானந்த அளுத்கமகே, ஏற்கனவே வெளியிடப்பட்டிருந்த வர்த்தமானியின் பிரகாரம் எதிர்வரும் 16 ஆம் திகதியே நாடாளுமன்ற அமர்வு இடம்பெறும் என குறிப்பிட்டிருந்தார்."}