{"Header": "அனைத்து தரப்பினரின் ஒத்துழைப்பும் தேவை", "Time": "Tuesday, 02 January 2018 - 18:55", "Url": "http://www.hirunews.lk/tamil/179970/%E0%AE%85%E0%AE%A9%E0%AF%88%E0%AE%A4%E0%AF%8D%E0%AE%A4%E0%AF%81-%E0%AE%A4%E0%AE%B0%E0%AE%AA%E0%AF%8D%E0%AE%AA%E0%AE%BF%E0%AE%A9%E0%AE%B0%E0%AE%BF%E0%AE%A9%E0%AF%8D-%E0%AE%92%E0%AE%A4%E0%AF%8D%E0%AE%A4%E0%AF%81%E0%AE%B4%E0%AF%88%E0%AE%AA%E0%AF%8D%E0%AE%AA%E0%AF%81%E0%AE%AE%E0%AF%8D-%E0%AE%A4%E0%AF%87%E0%AE%B5%E0%AF%88", "Content": "புதிய தேர்தல் முறைமைக்கு அமைய, எதிர்வரும் உள்ளாட்சி தேர்தலை நடத்துவதற்கு அனைத்து தரப்பினரும் அரசாங்கத்துக்கு ஒத்துழைப்பை நல்குவார்கள் என்று எதிர்பார்ப்பதாக பிரதமர் ரணில் விக்ரமசிங்க தெரிவித்துள்ளார். தேர்தல் ஆணைக்குழுவினால் வர்த்தமானி ஊடாக அறிவிக்கப்பட்ட ஊடக வழிநடத்தல் அறிவிப்பில் இன்று பிரதமர் கைச்சாத்திட்டார். அலரிமாளிகையில் இடம்பெற்ற இந்த நிகழ்வில் உரையாற்றும் போதே பிரதமர் இந்த கருத்தை வெளியிட்டுள்ளார். புதிய தேர்தல் முறைமையின் கீழ் தேர்தலில் அதிக வாக்குகளைப் பெற்ற அரசியல் கட்சி ஒன்று உறுப்பினர் ஒருவரையேனும் பெற்றுக் கொள்ளாத நிலை இருந்தால் அந்த கட்சிக்கு விகிதாசார அடிப்படையில் உறுப்பினரை வழங்க இடமுண்டு. அதேபோன்று பெண்களின் பிரதிநித்துவமும் உறுதிப்படுத்தப்படும். இந்த புதிய முறைமையை அமுலாக்குவதற்கு அனைத்து தரப்பினரும் ஒத்துழைப்பு வழங்குவார்கள் என்று நம்புவதாக பிரதமர் குறிப்பிட்டுள்ளார். இதேவேளை, தமது கட்சி, புதிய தேர்தல் முறையை எதிர்ப்பதாக அகில இலங்கை மக்கள் காங்கிரஸின் தலைவர் அமைச்சர் றிசாட் பதியுதீன் தெரிவித்துள்ளார். கொழும்பில் நடைபெற்ற நிகழ்வொன்றில் வைத்து அவர் இதனைக் கூறியுள்ளார். புதிய வட்டாரமுறைமையானது, பெரிய கட்சிகள், சிறிய கட்சிகளை அழிப்பதற்கான ஒரு உத்தியாக இருக்கிறது. இதனால் சிறிய கட்சிகள் பெரும் சிரமத்தை எதிர்நோக்குகின்றன. எதிர்வரும் தேர்தல் நிறைவடைந்தப் பின்னர் இது குறித்து ஏனைய கட்சித் தலைவர்களுடன் பேச்சுவார்த்தை நடத்தி, இந்த முறைமையை மாற்றுவதற்கான நடவடிக்கைகளை மேற்கொள்ளவிருப்பதாக அவர் குறிப்பிட்டுள்ளார்."}