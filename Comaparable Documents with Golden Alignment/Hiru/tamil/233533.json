{"Header": "மற்றுமொரு சந்தேக நபருக்கு கொலை அச்சுறுத்தல் விடுத்த கஞ்சிப்பானை இம்ரான்..", "Time": "Sunday, 02 February 2020 - 7:43", "Url": "http://www.hirunews.lk/tamil/233533/%E0%AE%AE%E0%AE%B1%E0%AF%8D%E0%AE%B1%E0%AF%81%E0%AE%AE%E0%AF%8A%E0%AE%B0%E0%AF%81-%E0%AE%9A%E0%AE%A8%E0%AF%8D%E0%AE%A4%E0%AF%87%E0%AE%95-%E0%AE%A8%E0%AE%AA%E0%AE%B0%E0%AF%81%E0%AE%95%E0%AF%8D%E0%AE%95%E0%AF%81-%E0%AE%95%E0%AF%8A%E0%AE%B2%E0%AF%88-%E0%AE%85%E0%AE%9A%E0%AF%8D%E0%AE%9A%E0%AF%81%E0%AE%B1%E0%AF%81%E0%AE%A4%E0%AF%8D%E0%AE%A4%E0%AE%B2%E0%AF%8D-%E0%AE%B5%E0%AE%BF%E0%AE%9F%E0%AF%81%E0%AE%A4%E0%AF%8D%E0%AE%A4-%E0%AE%95%E0%AE%9E%E0%AF%8D%E0%AE%9A%E0%AE%BF%E0%AE%AA%E0%AF%8D%E0%AE%AA%E0%AE%BE%E0%AE%A9%E0%AF%88-%E0%AE%87%E0%AE%AE%E0%AF%8D%E0%AE%B0%E0%AE%BE%E0%AE%A9%E0%AF%8D", "Content": "விளக்கமறியலில் வைக்கப்பட்டுள்ள பாதாள உலக குழு உறுப்பினரும் போதை பொருள் வியாபாரி என கூறப்படுகின்ற கஞ்சிப்பானை இம்ரான் கொழும்பு நீதிமன்ற வளாகத்தில் மற்றுமொரு சந்தேக நபருக்கு கொலை அச்சுறுத்தல் விடுத்துள்ளார். சம்பவம் தொடர்பில் அச்சுறுத்தலுக்கு இலக்கான சந்தேகநபர் தமது சட்டத்தரணி ஊடாக நீதவானிடம் முறைப்பாடு செய்துள்ளதாக தெரிய வருகின்றது. பாதாள உலக குழு உறுப்பினரான கஞ்சிப்பானை இம்ரான் என அழைக்கப்படும் மொஹமட் நஜீவ் மொஹமட் இம்ரான் என்ற சந்தேகநபர் வழக்கு விசாரணைக்காக கொழும்பு நீதவான் நீதிமன்றில் முன்னிலைபடுத்தப்பட்டதன் பின்னர் மீண்டும் சிறைச்சாலைக்கு அழைத்து செல்லும் சந்தர்ப்பத்தில் இவ்வாறு அச்சுறுத்தல் விடுக்கப்பட்டுள்ளது. காவல்துறை விசேட அதிரடி படையினர் மற்றும் சிறைச்சாலை பாதுகாப்பு அதிகாரிகளின் பாதுகாப்பின் கீழ் இருந்த சந்தர்ப்பத்திலேயே அவர் கொலை அச்சுறுத்தல் விடுத்துள்ளார். முன்னாள் ஜனாதிபதி மைத்ரிபால சிறிசேன மற்றும் ஜனாதிபதி கோட்டாபய ஆகியோரை கொலை செய்ய திட்டம் தீட்டியமை தொடர்பில் மஹர சிறைச்சாலையில் தடுத்து வைக்கப்பட்டுள்ள ஒருவருக்கு இவ்வாறு கொலை அச்சுறுத்தல் விடுக்கப்பட்டுள்ளது. அச்சுறுத்தலுக்கு இலக்கான சந்தேகநபர் தமது சட்டத்தரணி ஊடாக இந்த சம்பவம் தொடர்பில் கொழும்பு பிரதான நீதவான் லங்கா ஜயரத்னவிடம் முறைப்பாடு தெரிவித்துள்ளார்."}