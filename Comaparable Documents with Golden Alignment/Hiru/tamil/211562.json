{"Header": "அபிநந்தன் மருத்துவமனையில் அனுமதி", "Time": "Saturday, 02 March 2019 - 19:08", "Url": "http://www.hirunews.lk/tamil/211562/%E0%AE%85%E0%AE%AA%E0%AE%BF%E0%AE%A8%E0%AE%A8%E0%AF%8D%E0%AE%A4%E0%AE%A9%E0%AF%8D-%E0%AE%AE%E0%AE%B0%E0%AF%81%E0%AE%A4%E0%AF%8D%E0%AE%A4%E0%AF%81%E0%AE%B5%E0%AE%AE%E0%AE%A9%E0%AF%88%E0%AE%AF%E0%AE%BF%E0%AE%B2%E0%AF%8D-%E0%AE%85%E0%AE%A9%E0%AF%81%E0%AE%AE%E0%AE%A4%E0%AE%BF", "Content": "பாகிஸ்தானில் இருந்து நேற்று விடுவிக்கப்பட்ட இந்திய விமானி அபிநந்தன் வர்த்தமன் மருத்துவ பரிசோதனைக்காக டெல்லி மருத்துவ மனையில் அனுமதிக்கப்பட்டுள்ளார். இந்த நிலையில், இந்திய பாதுகாப்பு அமைச்சர் நிர்மலா சீதாராமன் மருத்துவமனைக்கு இன்று விஜயம் செய்து அவருடன் உரையாடியுள்ளார். இந்த சந்திப்பின் போது, பாகிஸ்தானில் கைதான நிலையில் சுமார் 60 மணி நேரம் தனக்கு ஏற்பட்ட அனுபவங்கள் குறித்து பாதுகாப்பு அமைச்சருக்கு விளக்கம் அளித்துள்ளார். பாகிஸ்தானில் அவர் இருந்த காலப்பகுதியினில் அவர் காட்டிய தைரியம் மற்றும் உறுதிப்பாடு குறித்து பாதுகாப்பு அமைச்சர் தமது பாராட்டை வெளிப்படுத்தியதாக அறிவிக்கப்பட்டுள்ளது. இதேவேளை, இந்திய பிரதமர் நரேந்திர மோடி தமது டுவிட்டர் தளத்தின் ஊடாக தமது வாழ்த்துக்களை இன்று காலை வெளிப்படுத்தியுள்ளார். 'அபிநந்தன்' என்பதன் பொருள் நல்வரவு என தெரிவித்துள்ள பிரதமர், தற்போது அதன் கருத்தை அகராதியில் மாற்ற வேண்டிய நிலை ஏற்பட்டுள்ளதாக தெரிவித்துள்ளார். அதன் அர்த்தத்தை 'தைரியம் மற்றும் வீரம்' என மாற்றலாம் என தமது டுவிட்டர் தளத்தில் பதிவேற்றியுள்ளார். 130 கோடி இந்திய மக்களும் ஒன்றிணைந்து உமது தைரியத்தை பாராட்டுவதாகவும் அந்த பதிவில் பிரதமர் நரேந்திர மோடி குறிப்பிட்டுள்ளார். இந்த நிலையில், விமானி அபிநந்தன் வர்த்தமன் பாகிஸ்தானில் விடுவிக்கப்பட்டு அற்றாரி வாகா எல்லையின் ஊடாக இந்திய மண்ணை மிதித்த போது, தாம் உணர்ச்சி வசப்பட்டதாக குறிப்பிட்டுள்ளார்."}