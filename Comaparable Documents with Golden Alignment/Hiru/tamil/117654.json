{"Header": "அடிப்படைவாதிகளே ஜெனீவா பிரேரணையை எதிர்ப்பர் - பிரதமர்", "Time": "Friday, 02 October 2015 - 13:58", "Url": "http://www.hirunews.lk/tamil/117654/%E0%AE%85%E0%AE%9F%E0%AE%BF%E0%AE%AA%E0%AF%8D%E0%AE%AA%E0%AE%9F%E0%AF%88%E0%AE%B5%E0%AE%BE%E0%AE%A4%E0%AE%BF%E0%AE%95%E0%AE%B3%E0%AF%87-%E0%AE%9C%E0%AF%86%E0%AE%A9%E0%AF%80%E0%AE%B5%E0%AE%BE-%E0%AE%AA%E0%AE%BF%E0%AE%B0%E0%AF%87%E0%AE%B0%E0%AE%A3%E0%AF%88%E0%AE%AF%E0%AF%88-%E0%AE%8E%E0%AE%A4%E0%AE%BF%E0%AE%B0%E0%AF%8D%E0%AE%AA%E0%AF%8D%E0%AE%AA%E0%AE%B0%E0%AF%8D-%E0%AE%AA%E0%AE%BF%E0%AE%B0%E0%AE%A4%E0%AE%AE%E0%AE%B0%E0%AF%8D", "Content": "ஜெனீவா மனித உரிமைகள் மாநாட்டில் முன்வைக்கப்பட்டு நிறைவேற்றப்பட்ட பிரேரணை உள்ளக பொறிமுறை சார்ந்தது இல்லை என்று, தேசிய சுதந்திர முன்னணி தெரிவித்துள்ளது. அதன் தலைவர் நாடாளுமன்ற உறுப்பினர் விமல் வீரவன்ச இதனை கொழும்பில் செய்தியாளர் சந்திப்பு ஒன்றை நடத்தி தெரிவித்துள்ளார். இந்த பிரேரணையின் ஊடாக சர்வதேச நீதிபதிகள் உள்வாங்கப்படுகின்றனர். மனித உரிமைகள் ஆணையகமே அவர்களுக்கான வேதனத்தை வழங்குகிறது. எனவே இது உள்ளக பொறிமுறை இல்லை என்று அவர் கூறியுள்ளார். எவ்வாறாயினும், அடிப்படைவாதிகளே இந்த பிரேரணைக்கு எதிர்ப்பை தெரிவிப்பார்கள் என்று பிரதமர் ரணில் விக்ரமசிங்க தெரிவித்துள்ளார். இந்த பிரேரணையால் இலங்கையின் இறைமைக்கு எந்த வகையிலும் பாதிப்பு ஏற்படப்போவதில்லை. ஆனால் இது குறித்து முன்னாள் அமைச்சர் ஜீ.எல்.பீரிஷ் உள்ளிட்டவர்கள் பாதகமான கருத்துக்களை வெளியிட்டுள்ளனர். தாம் ஜப்பான் சென்று திரும்பியதன் பின்னர், அவ்வாறானவர்களை சந்தித்து விளக்கமளிப்பதாக பிரதமர் ரணில் விக்ரமசிங்க தெரிவித்துள்ளார். இதேவேளை இந்த பிரேரணையை அமுலாக்குவதற்கான அழுத்தங்களை வழங்கவிருப்பதாக, எதிர்கட்சித் தலைவர் இரா.சம்பந்தன் தெரிவித்துள்ளார்."}