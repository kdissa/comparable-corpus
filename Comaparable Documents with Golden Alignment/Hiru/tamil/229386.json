{"Header": "வளிமண்டலவியல் திணைக்களம் விடுத்துள்ள செய்தி..!", "Time": "Monday, 02 December 2019 - 7:10", "Url": "http://www.hirunews.lk/tamil/229386/%E0%AE%B5%E0%AE%B3%E0%AE%BF%E0%AE%AE%E0%AE%A3%E0%AF%8D%E0%AE%9F%E0%AE%B2%E0%AE%B5%E0%AE%BF%E0%AE%AF%E0%AE%B2%E0%AF%8D-%E0%AE%A4%E0%AE%BF%E0%AE%A3%E0%AF%88%E0%AE%95%E0%AF%8D%E0%AE%95%E0%AE%B3%E0%AE%AE%E0%AF%8D-%E0%AE%B5%E0%AE%BF%E0%AE%9F%E0%AF%81%E0%AE%A4%E0%AF%8D%E0%AE%A4%E0%AF%81%E0%AE%B3%E0%AF%8D%E0%AE%B3-%E0%AE%9A%E0%AF%86%E0%AE%AF%E0%AF%8D%E0%AE%A4%E0%AE%BF", "Content": "நாட்டின் பல பாகங்களிலும் இன்றைய தினம் மழை பெய்யக்கூடும் என எதிர்வு கூறப்பட்டுள்ளது. வடக்கு மற்றும் கிழக்கு மாகாணங்களில் இன்று 100 மில்லிமீற்றர் அளவில் கடும் மழை பதிவாகும் என தெரிவிக்கப்படுகிறது. இதேவேளை, நுவரெலியா - வலப்பனை - மலப்பத்தாவ பகுதியில் வீடொன்றின் மீது மண்மேடு சரிந்து வீழ்ந்ததில் காணாமல் போயிருந்த 17 வயதான வாலிபனின் உடலை தேடும் பணிகள் இன்று இடம்பெறவுள்ளன. அந்த பகுதியில் நேற்று பிற்பகல் பெய்த கடும் மழையுடன் மண்மேடு சரிந்து வீழ்ந்தமை யடுத்தே இந்த பணிகள் நிறுத்தப்பட்டதாக வலப்பனை காவற்துறையினர் தெரிவித்துள்ளனர். இன்றைய தினம் சீரான வானிலை நிலவும் சந்தர்ப்பத்தில் அந்த உடலை தேடும் பணிகள் தொடரும் என தெரிவிக்கப்பட்டுள்ளது. நேற்று முன்தினம் இரவு வலப்பனை - மலபத்தாவ பகுதியில் உள்ள வீடு ஒன்றின் மீது மண்மேடு சரிந்து வீழ்ந்ததில் அந்த வீட்டிலிருந்த தந்தை, தாய், மற்றும் மகள் ஆகியோர் காணாமல் போயிருந்தனர். இந்த நிலையில் நேற்றைய தினம் தேடும் பணிகள் இடம்பெற்றதுடன் குறித்த மூன்று பேரும் சடலமாக மீட்கப்பட்டனர். இதேவேளை, ஐந்து மாவட்டங்களுக்கு விடுக்கப்பட்ட மண்சரிவு அபாய எச்சரிக்கை இன்று பிற்பகல் 4 மணி வரை நீடிக்கப்பட்டுள்ளது. பதுளை, நுவரெலியா, கண்டி, கேகாலை மற்றும் இரத்தினபுரி ஆகிய மாவட்டங்களுக்கே இந்த மண்சரிவு அபாய எச்சரிக்கை விடுக்கப்பட்டுள்ளதாக தேசிய கட்டிட ஆராய்ச்சி மையம் தெரிவித்துள்ளது. இதேவேளை நுவரெலியா மாவட்டத்தில் பெய்த கடும் மழை காரணமாக இதுவரை 92 பேர் இடம் பெயர்ந்துள்ளதாக தெரிவிக்கப்பட்டுள்ளது. அவர்கள் பாதுகாப்பான இடங்களில் தற்காலிகமாக தங்க வைக்கப்பட்டுள்ளதாக நுவரெலியா மாவட்ட அனர்த்த முகாமைத்துவ மத்திய நிலையம் குறிப்பிட்டுள்ளது."}