{"Header": "158 பேருக்கு ஆசிரியர் நியமனம்", "Time": "Thursday, 02 July 2015 - 21:26", "Url": "http://www.hirunews.lk/tamil/112519/158-%E0%AE%AA%E0%AF%87%E0%AE%B0%E0%AF%81%E0%AE%95%E0%AF%8D%E0%AE%95%E0%AF%81-%E0%AE%86%E0%AE%9A%E0%AE%BF%E0%AE%B0%E0%AE%BF%E0%AE%AF%E0%AE%B0%E0%AF%8D-%E0%AE%A8%E0%AE%BF%E0%AE%AF%E0%AE%AE%E0%AE%A9%E0%AE%AE%E0%AF%8D", "Content": "சகல பெருந்தோட்டங்களிலும் உள்ள தொழிலாளர்களது பிள்ளைகளும் அரசாங்க உத்தியோகத்தில் உள்வாங்கப்பட வேண்டும் என்பதே தமது கனவாகும் என கல்வி ராஜாங்க அமைச்சர் வேலுசாமி ராதாகிருஷ்ணன் தெரிவித்துள்ளார். அதற்காக திட்டமிட்ட பல வகையான வேலை திட்டங்களை முன் எடுப்பதாக அவர் குறிப்பிட்டார். பெருந்தோட்ட ஆசிரியர் உதவியாளர் நியமனத்தின் மூன்றாம் கட்டம் இன்று நுவரெலியா பரிசுத்த திரித்துவ மத்திய கல்லூரியின் சௌமிய கலையரங்கில் இடம் பெற்றது. இதன்போது, 158 ஆசிரியர்களுக்கான நியமனங்கள் வழங்கப்பட்டுள்ளன. இந்தநிகழ்வில் கல்வி ராஜாங்க அமைச்சர் வேலுசாமி ராதாகிருஷ்ணன், முன்னாள் மாகாண சபை உறுப்பினர் ஏ.அரவிந்தகுமார் உட்பட கல்வியமைச்சின் பல அதிகாரிகளும் கலந்து கொண்டனர். இதன்போது, உரையாற்றிய, கல்வி இராஜாங்க அமைச்சர், பெருந்தோட்ட தொழிலாளர்களின் பிள்ளைகள் எதிர்காலத்தில் ஒவ்வொரு வீட்டிலும் அரசாங்க உத்தியோகஸ்தர்களாக உருவாக்கப்பட வேண்டும் என குறிப்பிட்டார். எமது தோட்டத்தொழிலாளர்களின் பிள்ளைகள் தொழிலாளர்களாகவும் வீடுகளில் தொழில்புரிபவர்களாகவும் இருக்க முடியாது என கல்வி இராஜாங்க அமைச்சர் வேலுசாமி ராதாகிருஷ்ணன் வலியுறுத்தியுள்ளார்."}