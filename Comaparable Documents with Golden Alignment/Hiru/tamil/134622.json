{"Header": "தமது சொந்த வாகனமே விபத்துக்குள்ளானது – விஜித", "Time": "Thursday, 02 June 2016 - 14:42", "Url": "http://www.hirunews.lk/tamil/134622/%E0%AE%A4%E0%AE%AE%E0%AE%A4%E0%AF%81-%E0%AE%9A%E0%AF%8A%E0%AE%A8%E0%AF%8D%E0%AE%A4-%E0%AE%B5%E0%AE%BE%E0%AE%95%E0%AE%A9%E0%AE%AE%E0%AF%87-%E0%AE%B5%E0%AE%BF%E0%AE%AA%E0%AE%A4%E0%AF%8D%E0%AE%A4%E0%AF%81%E0%AE%95%E0%AF%8D%E0%AE%95%E0%AF%81%E0%AE%B3%E0%AF%8D%E0%AE%B3%E0%AE%BE%E0%AE%A9%E0%AE%A4%E0%AF%81-%E0%AE%B5%E0%AE%BF%E0%AE%9C%E0%AE%BF%E0%AE%A4", "Content": "தாம், கடந்த திங்கள் இரவு செலுத்தி சென்ற நிலையில் விபத்துக்குள்ளான வாகனம், அரசாங்கத்தினால் வழங்கப்பட்டது என்று வெளியான தகவல்கள் உண்மைக்கு புறம்பானவை என ஜே.வி.பியின் பிரசார செயலாளர் விஜித ஹேரத் தெரிவித்துள்ளார். குறித்த வாகனம் 2012 ஆம் ஆண்டு முதல் தம்மிடம் உள்ள சொந்தவாகனம் என்று ஹேரத் சுட்டிக்காட்டியுள்ளார். இதற்கான குத்தகையை தாம், இலங்கை வங்கிக்கு செலுத்தி வருவதாகவும் அவர் தெரிவித்துள்ளார் நேற்று கொழும்பில் செய்தியாளர் சந்திப்பை நடத்திய மஹிந்த தரப்பு நாடாளுமன்ற உறுப்பினர் சிசிர ஜெயக்கொடி, விஜித ஹேரத் செலுத்திச்சென்ற வாகனம் அரசாங்கத்தினுடையது என்று குற்றம் சுமத்தியிருந்தார். இது குறித்து கருத்துரைத்த விஜித ஹேரத், முதலில் தாம் மதுபானம் உட்கொண்டிருந்ததாக கூறப்பட்டது. இது பொய் என்று நிரூபிக்கப்பட்டவுடன், தற்போது மற்றுமொரு பொய் முன்வைக்கப்பட்டுள்ளது என்ற குறிப்பிட்டுள்ளார். சாதாரணமாக விபத்து ஒன்றின்போது பொதுச்சொத்துக்கு 25 ஆயிரம் ரூபாவுக்கு குறைந்த நட்டம் ஏற்பட்டால் விபத்தை ஏற்படுத்தியவர், காவற்துறை பிணையில் செல்ல அனுமதிக்கப்படுவார் என்பதே இலங்கையின் சட்டமாகும் இதன்படி தமது விபத்தின் போது 17ஆயிரத்து 423 ரூபாவே நட்டம்  ஏற்பட்டது. எனவேதான் தமக்கு காவற்துறை பிணை வழங்கப்பட்டதாக விஜித ஹேரத் சுட்டிக்காட்டியுள்ளார்."}