{"Header": "ஐம்பது ரூபாய் கொடுப்பனவு தொடர்பாக  செயலாளர்கள் மட்ட பேச்சுவார்த்தை ..", "Time": "Friday, 02 August 2019 - 7:58", "Url": "http://www.hirunews.lk/tamil/221350/%E0%AE%90%E0%AE%AE%E0%AF%8D%E0%AE%AA%E0%AE%A4%E0%AF%81-%E0%AE%B0%E0%AF%82%E0%AE%AA%E0%AE%BE%E0%AE%AF%E0%AF%8D-%E0%AE%95%E0%AF%8A%E0%AE%9F%E0%AF%81%E0%AE%AA%E0%AF%8D%E0%AE%AA%E0%AE%A9%E0%AE%B5%E0%AF%81-%E0%AE%A4%E0%AF%8A%E0%AE%9F%E0%AE%B0%E0%AF%8D%E0%AE%AA%E0%AE%BE%E0%AE%95-%E0%AE%9A%E0%AF%86%E0%AE%AF%E0%AE%B2%E0%AE%BE%E0%AE%B3%E0%AE%B0%E0%AF%8D%E0%AE%95%E0%AE%B3%E0%AF%8D-%E0%AE%AE%E0%AE%9F%E0%AF%8D%E0%AE%9F-%E0%AE%AA%E0%AF%87%E0%AE%9A%E0%AF%8D%E0%AE%9A%E0%AF%81%E0%AE%B5%E0%AE%BE%E0%AE%B0%E0%AF%8D%E0%AE%A4%E0%AF%8D%E0%AE%A4%E0%AF%88", "Content": "பெருந்தோட்டத் தொழிலாளர்களது 50 ரூபாய் கொடுப்பனவு தொடர்பாக அமைச்சர்களின் செயலாளர்கள் மட்ட பேச்சுவார்த்தை ஒன்று நேற்று நடைபெற்றிருந்தது. பிரதரின் செயலாளர் சமன் ஏக்கநாயக்கவின் தலைமையில், மலைநாட்டு புதிய கிராமங்கள் அமைச்சு, பெருந்தோட்டக் கைத்தொழில் அமைச்சு ஆகியவற்றின் செயலாளர்களும், பிரதமரின் அமைச்சின் சார்பாக சிவஞானசோதியும் கலந்து கொண்டிருந்தனர். அவர்களுடன் முதலாளிமார் சம்மேளனம் சார்பில் லலித் ஒபேசேகர, சுனில் போலியவத்த ஆகியோரும், தேயிலை சபையின் அதிகாரிகளும் கலந்து கொண்டனர். நேற்றைய கூட்டத்தில் உறுதியான தீர்மானங்கள் எவையும் எடுக்கப்படவில்லை என்று தகவல்கள் தெரிவிக்கின்றன. இதுதொடர்பாக அமைச்சர் திகாம்பரத்தை கேட்டபோது, எதிர்வரும் திங்கட்கிழமைக்குள் 50 ரூபாய் கொடுப்பனவு தொடர்பான பிரச்சினைக்கு தீர்வு வழங்குவதாக பிரதமர் உறுதியளித்துள்ளார் என்று குறிப்பிட்டார். இந்தவிடயத்தில் பெருந்தோட்டக் கைத்தொழில் அமைச்சரும் சில தமிழ் அரசியல்வாதிகளுமே தடையாக இருப்பதாகவும் அமைச்சர் திகாம்பரம் குற்றம்சுமத்தினார்."}