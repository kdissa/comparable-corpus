{"Header": "எரிக்கப்பட்ட நிலையில் மீட்கப்பட்ட மனித எச்சங்கள் - இருவர் கைது ", "Time": "Monday, 02 July 2018 - 14:31", "Url": "http://www.hirunews.lk/tamil/194357/%E0%AE%8E%E0%AE%B0%E0%AE%BF%E0%AE%95%E0%AF%8D%E0%AE%95%E0%AE%AA%E0%AF%8D%E0%AE%AA%E0%AE%9F%E0%AF%8D%E0%AE%9F-%E0%AE%A8%E0%AE%BF%E0%AE%B2%E0%AF%88%E0%AE%AF%E0%AE%BF%E0%AE%B2%E0%AF%8D-%E0%AE%AE%E0%AF%80%E0%AE%9F%E0%AF%8D%E0%AE%95%E0%AE%AA%E0%AF%8D%E0%AE%AA%E0%AE%9F%E0%AF%8D%E0%AE%9F-%E0%AE%AE%E0%AE%A9%E0%AE%BF%E0%AE%A4-%E0%AE%8E%E0%AE%9A%E0%AF%8D%E0%AE%9A%E0%AE%99%E0%AF%8D%E0%AE%95%E0%AE%B3%E0%AF%8D-%E0%AE%87%E0%AE%B0%E0%AF%81%E0%AE%B5%E0%AE%B0%E0%AF%8D-%E0%AE%95%E0%AF%88%E0%AE%A4%E0%AF%81", "Content": "முல்லைத்தீவு ஒட்டுச்சுட்டான் பகுதியில் எரிக்கப்பட்ட நிலையில் மனித உடல் எச்சங்கள் மீட்கப்பட்ட சம்பவம் தொடர்பில் இருவர் கைது செய்யப்பட்டு விளக்கமறியலில் வைக்கப்பட்டுள்ளனர். சந்தேக நபர்கள் இருவரும் நேற்று முல்லைத்தீவு நீதவானிடம் முன்னிலைப்படுத்தப்பட்ட போது அவர்களை எதிர்வரும் 14ஆம் திகதி வரையில் விளக்கமறியலில் வைக்க உத்தரவிடப்பட்டது. நெடுங்கேணி பிரதேசத்தைச் சேர்ந்த 22 வயதான கொலை செய்யப்பட்ட நபர், கடந்த ஏப்ரல் மாதம் முதல் காணாமல் போயிருந்தார். சம்பவம் தொடர்பில் இருவர் கைது செய்யப்பட்டு விசாரணைகள் மேற்கொள்ளப்பட்டது. இதன்போது, சந்தேக நபர்கள் வழங்கிய தகவலுக்கு அமைய காணாமல் போனவர் கொலை செய்யப்பட்டுள்ளமை தெரியவந்தது. கொலை செய்யப்பட்டவருக்கு மதுபானம் அருந்த கொடுத்து, மேலும் ஒருவருடன் இணைந்து அவரை கொலை செய்தமையை சந்தேக நபர்கள் ஒப்புக் கொண்டதாக காவல்துறையினர் தெரிவித்துள்ளனர். இந்த நிலையிலேயே நேற்றைய தினம் அவரது உடல் எச்சங்கள் ஒட்டுச்சுட்டான் தண்ணிமுறிப்பு பகுதியில் வைத்து எரிக்கப்பட்ட நிலையில் மீட்கப்பட்டது. தனிப்பட்ட தகராறு காரணமாக, இந்த கொலைச் சம்பவம் இடம்பெற்றுள்ளதாக காவல்துறை விசாரணைகளில் இருந்து தெரியவந்துள்ளது. சம்பவம் தொடர்பில் மேலதிக விசாரணைகளை தொடர்ந்தும் முன்னெடுத்து வருவதாக ஒட்டுச்சுட்டான் காவல்நிலைய பொறுப்பதிகாரி எமது செய்தி சேவைக்குத் தெரிவித்தார்."}