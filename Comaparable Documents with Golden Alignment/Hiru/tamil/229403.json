{"Header": "நாடாளுமன்ற ஆசன ஒதுக்கீட்டு பணிகள் நிறைவு", "Time": "Monday, 02 December 2019 - 13:10", "Url": "http://www.hirunews.lk/tamil/229403/%E0%AE%A8%E0%AE%BE%E0%AE%9F%E0%AE%BE%E0%AE%B3%E0%AF%81%E0%AE%AE%E0%AE%A9%E0%AF%8D%E0%AE%B1-%E0%AE%86%E0%AE%9A%E0%AE%A9-%E0%AE%92%E0%AE%A4%E0%AF%81%E0%AE%95%E0%AF%8D%E0%AE%95%E0%AF%80%E0%AE%9F%E0%AF%8D%E0%AE%9F%E0%AF%81-%E0%AE%AA%E0%AE%A3%E0%AE%BF%E0%AE%95%E0%AE%B3%E0%AF%8D-%E0%AE%A8%E0%AE%BF%E0%AE%B1%E0%AF%88%E0%AE%B5%E0%AF%81", "Content": "புதிய நாடாளுமன்ற கூட்டத்தொடருக்கான வர்த்தமானி அறிவித்தல் இன்று நள்ளிரவு வெளியாகும் என நாடாளுமன்ற தகவல்கள் தெரிவிக்கின்றன. குறித்த வர்த்தமானி அறிவித்த வெளியிடப்படும் பட்சத்தில் தற்போதைய நாடாளுமன்றத்தின் மூன்றாவது கூட்டத்தொடர் முடிவுக்கு கொண்டுவரப்படும் என அதன் உயர் அதிகாரியொருவர் எமது செய்தி சேவைக்கு தெரிவித்தார். இதன்படி, 8 அவது நாடாளுமன்றத்தின் 4 வது கூட்டத்தொடர் ஆரம்பமாகும் அதேவேளை நாளைய தினம் நடைபெறுவதற்கு ஏற்பாடு செய்யப்பட்டிருந்த அமர்வு இரத்தாகும் என அவர் குறிப்பிட்டுள்ளார். இந்த விடயம் தொடர்பில் தமக்கு இதுவரை எந்த வித அறிவித்தல்களும் வழங்கப்படவில்லை என ஜனாதிபதி ஊடக பிரிவின் பணிப்பாளர் மொஹான் சமரநாயக்க தெரிவித்துள்ளார். நாடாளுமன்ற கூட்டத்தொடரை ஒத்திவைக்கும் வர்த்தமானி அறிவித்தல் ஜனாதிபதியால் வெளியிடப்பட்டு இரண்டு மாதங்களுக்கு அடுத்த கூட்டத்தொடர் ஆரம்பிக்கப்பட வேண்டும். புதிய கூட்டத்தொடரானது ஜனாதிபதியின் தலைமையில் கீழ் ஆரம்பிக்கப்பட்டு அதில் அவர் சிம்மாசன உரையை ஆற்றுவது சம்பிரதாயமாகும். அதேநேரம் இந்த காலப்பகுதியில் சில தெரிவுக்குழுக்களும் கலைக்கப்படும். இதன்படி, புதிய அமர்வின் போது நாடாளுமன்ற நடவடிக்கைளுக்காக குழுவினால் புதிய தெரிவுக்குழுக்களுக்கான பிரதிநிதிகள் நியமிக்கப்படுவர். இதேவேளை புதிய அரசாங்கம் ஏற்படுத்தப்பட்டதன் பின்னர் ஆளும் கட்சி மற்றும் எதிர்கட்சிகளுக்காக நாடாளுமன்ற ஆசன ஒதுக்கீட்டு பணிகள் தற்சமயம் நிறைவு செய்யப்பட்டுள்ளதாக தெரிவிக்கப்பட்டுள்ளது. இதேவேளை, சபாநாயகரின் இடது புறத்தில் எதிர்க்கட்சிக்கு ஆசனம் ஒதுக்கப்பட்டுள்ளதுடன், எதிர்க்கட்சி தலைவர் பதவி யாருக்கு வழங்கப்படவுள்ளதாக தமக்கு சபாநாயகர் இதுவரை அறிவிக்கவில்லை என நாடாளுமன்ற படைக்கள சேவிதர் நரேந்ர பெர்னாண்டோ தெரிவித்துள்ளார். இதனுடன் எதிர்க்கட்சி நாடாளுமன்ற உறுப்பினர்களுக்கு அவர்களின் சிரேஸ்டத்துவத்திற்கு அமைவாக ஆசனங்கள் ஒதுக்கப்பட்டுள்ளதோடு, அதில் கட்சி தலைவர்களுக்கு முன்னுரிமை வழங்கப்பட்டுள்ளது. 12 எதிக்கட்சி ஆசனங்கள், ஆளும் கட்சி பின்வரிசை நாடாளுமன்ற உறுப்பினர்களுக்கு ஆயத்தப்படத்தப்பட்டுள்ளதோடு, பிரதி சபாநாயகரின் ஆசனம் சம்பிரதாய பூர்வமாக ஆளும் கட்சியின் இரண்டாவது வரிசையில் அமைக்கப்பட்டுள்ளது. சபாநாயகர் எதிர்க்கட்சியை பிரதிநிதித்துவப்படுத்தினாலும் அவரின் ஆசனத்தை எதிர்க்கட்சி பகுதியில் ஒதுக்குமாறு அவர் இதுவரை கோரவில்லை என நாடாளுமன்ற படைக்கள சேவிதர் எமது செய்தி சேவையிடம் தெரிவித்தார். அவ்வாறான கோரிக்கை முன்வைக்கப்பட்டால் பிரதி சபாநாயகர் ஆசனம் எதிர்க்கட்சி சார்பில் ஆயத்தப்படுத்த தாம் தயார் எனவும் அவர் குறிப்பிட்டுள்ளார். இதனுடன் பிரதி குழுக்களின் தலைவரின் ஆசனம் எதிர்க்கட்சியில் ஒதுக்கப்பட்டுள்ளதாக நாடாளுமன்ற படைக்கள சேவிதர் நரேந்ர பெர்னாண்டோ மேலும் தெரிவித்துள்ளார்."}