{"Header": "தாஜூதீன் கொலை வழக்கு : அநுர மீண்டும் விளக்கமறியலில்...", "Time": "Thursday, 02 March 2017 - 14:35", "Url": "http://www.hirunews.lk/tamil/155856/%E0%AE%A4%E0%AE%BE%E0%AE%9C%E0%AF%82%E0%AE%A4%E0%AF%80%E0%AE%A9%E0%AF%8D-%E0%AE%95%E0%AF%8A%E0%AE%B2%E0%AF%88-%E0%AE%B5%E0%AE%B4%E0%AE%95%E0%AF%8D%E0%AE%95%E0%AF%81-%E0%AE%85%E0%AE%A8%E0%AF%81%E0%AE%B0-%E0%AE%AE%E0%AF%80%E0%AE%A3%E0%AF%8D%E0%AE%9F%E0%AF%81%E0%AE%AE%E0%AF%8D-%E0%AE%B5%E0%AE%BF%E0%AE%B3%E0%AE%95%E0%AF%8D%E0%AE%95%E0%AE%AE%E0%AE%B1%E0%AE%BF%E0%AE%AF%E0%AE%B2%E0%AE%BF%E0%AE%B2%E0%AF%8D", "Content": "ரக்பி வீரர் வஸீம் தாஜுதீன் படுகொலை தொடர்பாக விளக்கறியலில் வைக்கப்பட்டுள்ள மேல்மாகாண முன்னாள் சிரேஷ்ட பிரதி காவல்துறை மா அதிபர் அநுர சேனாநாயக்கவின் விளக்கமறியல் காலம் எதிர்வரும் 16 ஆம் திகதி வரை நீடிக்கப்பட்டுள்ளது. கொழும்பு மேலதிக நீதவான் முன்னிலையில் இன்று முன்னிலைப்படுத்தப்பட்டபோதே அவருடைய விளக்கமறியல் காலம் நீடிக்கப்பட்டுள்ளது. இதேவேளை, சட்டமா அதிபர் திணைக்களம் சார்பில் இதன்போது  முன்னிலையாகியிருந்த பிரதி மன்றாடியார் நாயகம் டிரான் ரத்நாயக்க, வஸீம் தாஜுதீன் பயன்படுத்திய கடன் அட்டை தொடர்பான தகவல்களை சம்பந்தப்பட்ட வங்கியிடமிருந்து பெற்றுக்கொள்ள அனுமதி கோரியுள்ளார். இதற்கான அனுமதியை நீதவான் வழங்கியுள்ளார். இதேவேளை, சம்பவம் தொடர்பில் தற்போது பிணையில் செல்ல அனுமதிக்கப்பட்டுள்ள நாரஹேன்பிட்ட காவல் நிலைய குற்ற விசாரணைப் பிரிவின் முன்னாள் பொறுப்பதிகாரியை ஏப்ரல் மாதம் 27 ஆம் திகதி நீதிமன்றில் முன்னிலையாகுமாறும் நீதவான் உத்தரவிட்டுள்ளார்."}