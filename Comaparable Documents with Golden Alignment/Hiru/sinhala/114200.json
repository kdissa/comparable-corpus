{"Header": "Update: මැදිරිගිරියේ වන්දනා නඩය ගම්පොලදී  රේල් පාරට පෙරළී 22 කට තුවාල", "Time": "Sunday, 02 August 2015 - 11:41", "Url": "http://www.hirunews.lk/sinhala/114200/update-%E0%B6%B8%E0%B7%90%E0%B6%AF%E0%B7%92%E0%B6%BB%E0%B7%92%E0%B6%9C%E0%B7%92%E0%B6%BB%E0%B7%92%E0%B6%BA%E0%B7%9A-%E0%B7%80%E0%B6%B1%E0%B7%8A%E0%B6%AF%E0%B6%B1%E0%B7%8F-%E0%B6%B1%E0%B6%A9%E0%B6%BA-%E0%B6%9C%E0%B6%B8%E0%B7%8A%E0%B6%B4%E0%B7%9C%E0%B6%BD%E0%B6%AF%E0%B7%93-%E0%B6%BB%E0%B7%9A%E0%B6%BD%E0%B7%8A-%E0%B6%B4%E0%B7%8F%E0%B6%BB%E0%B6%A7-%E0%B6%B4%E0%B7%99%E0%B6%BB%E0%B7%85%E0%B7%93-22-%E0%B6%9A%E0%B6%A7-%E0%B6%AD%E0%B7%94%E0%B7%80%E0%B7%8F%E0%B6%BD", "Content": "ගම්පොල සහ ගෙලිඔය අතරදී දුම්රිය මාර්ගයට ඉහළින් ඇති මහාමාර්ගයේ ගමන් ගත් වන්දනා නඩයක් රැගත් ලොරි රථයක් දුම්රිය මාර්ගයට පෙරලීමෙන් සිදුවූ අනතුරකින් 22 දෙනෙකු තුවාල ලැබුවා. අද (02) පෙරවරු 8.45 ට පමණ මෙම අනතුර සිදුවූ බවයි පොලිස් මාධ්‍ය ප්‍රකාශක කාර්යාලය සඳහන් කළේ. අනතුර හේතුවෙන් පැයකට අධික කාලයක් උඩරට දුම්රිය මාර්ගයේ දුම්රිය ගමනාගමනයට බාධා එල්ල වූ බව දුම්රිය ප්‍රධාන පාලක මැදිරිය ප්‍රකාශ කළා. මෙම ලොරියෙන් වන්දනාවේ පැමිණ ඇත්තේ මැදිරිගිරියේ පදිංචිකරුවන් පිරිසක්. ඔවුන් ගම්පොල ප්‍රදේශයේ සිද්ධස්ථාන වන්දනාවට යන අතරතුර අනතුරට ලක්ව තිබෙනවා. අනතුරෙන් තුවාල ලැබූවන් ගම්පොල රෝහලට ඇතුළත් කළ අතර ඉන් බරපතල තත්ත්වයේ පසු වූ 65 හැවිරිදි පිරිමි පුද්ගලයෙකු සහ දෙහැවිරිදි කුඩා දරුවෙකු පේරාදෙණිය රෝහලට මාරු කර යවා ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ. Update: Sunday, 02 August 2015 - 12:38 -------------------------------------------------------- උඩරට දුම්රිය මාර්ගයට ලොරි රථයක් පෙරළීමෙන් විසිදෙදෙනෙකුට තුවාල ගම්පොල සහ ගෙලිඔය අතරදී දුම්රිය මාර්ගයට ඉහළිංන් මහා මාර්ගයේ ගමන් ගත් ලොරි රථයක් දුම්රිය මාර්ගයට පෙරළීමෙන් ලොරියේ ගමන් ගත් විසිදෙදෙනෙකු තුවාල ලබා තිබෙනවා. අද (02) උදෑසන සිදුවූ  අනතුර හේතුවෙන් උඩරට දුම්රිය මාර්ගයේ දුම්රිය ගමනාගමනයට බාධා සිදුවූ බවයි ප්‍රධාන පාලක මැදිරිය සඳහන් කළේ. කෙසේ නමුත් මේ වනවිට එම ලොරි රථය දුම්රිය මාර්ගයෙන් ඉවත් කර ඇති බව එමඟින් වැඩිදුරටත්  කියා සිටියා."}