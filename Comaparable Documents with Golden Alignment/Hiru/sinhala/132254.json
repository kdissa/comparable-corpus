{"Header": "යහපාලන ප්‍රතිපත්තිවලට පුරුදු වන්න ජනමාධ්‍ය ලේකම්ට අවවාද", "Time": "Monday, 02 May 2016 - 19:06", "Url": "http://www.hirunews.lk/sinhala/132254/%E0%B6%BA%E0%B7%84%E0%B6%B4%E0%B7%8F%E0%B6%BD%E0%B6%B1-%E0%B6%B4%E0%B7%8A%E2%80%8D%E0%B6%BB%E0%B6%AD%E0%B7%92%E0%B6%B4%E0%B6%AD%E0%B7%8A%E0%B6%AD%E0%B7%92%E0%B7%80%E0%B6%BD%E0%B6%A7-%E0%B6%B4%E0%B7%94%E0%B6%BB%E0%B7%94%E0%B6%AF%E0%B7%94-%E0%B7%80%E0%B6%B1%E0%B7%8A%E0%B6%B1-%E0%B6%A2%E0%B6%B1%E0%B6%B8%E0%B7%8F%E0%B6%B0%E0%B7%8A%E2%80%8D%E0%B6%BA-%E0%B6%BD%E0%B7%9A%E0%B6%9A%E0%B6%B8%E0%B7%8A%E0%B6%A7-%E0%B6%85%E0%B7%80%E0%B7%80%E0%B7%8F%E0%B6%AF", "Content": "යහපාලනය සඳහා වූ ජාතික රජයේ ප්‍රතිපත්තිවලට යටත්ව විෂය භාර අමාත්‍යවරයාගේ උපදෙස් මත කටයුතු කිරීමට පුහුණුවන්නැයි අග්‍රාමාත්‍ය රනිල් වික්‍රමසිංහ ජනමාධ්‍ය හා පාර්ලිමේන්තු කටයුතු අමාත්‍යාංශයේ ලේකම්වරයාට දැඩි ලෙස අවවාද කර තිබෙනවා. ජනමාධ්‍ය හා පාර්ලිමේන්තු කටයුතු අමාත්‍යාංශයේ ලේකම්වරයා පසුගිය දා ‘‘උතුම් වූ මාධ්‍ය නිදහස අවභාවිතා නොකරමු’’ යන සිරස්තලය යටතේ නිකුත් කළ නිවේදනය පිළිබඳ කරුණු විමසීම සඳහා අග්‍රාමාත්‍යවරයා, ඔහු අද අරලියගහ මන්දිරයට කැදවා තිබුණා. එම අවස්ථාවේදීයි අග්‍රාමාත්‍යවරයා මෙලෙස ජනමාධ්‍ය අමාත්‍යාංශ ලේකම්වරයාට අවවාද කර ඇත්තේ. දේශපාලන ක්‍රියාවලියේ කටයුත්තකට අදාළව මාධ්‍යයට නිවේදනයක් නිකුත් කිරීම අමාත්‍යාංශය ලේකම්වරයෙකුගේ රාජකාරියක් නොවන බව තරයේ සිහි තබා ගත යුතු බව එහිදී අග්‍රාමාත්‍යවරයා වැඩිදුරටත් ප්‍රකාශ කර ඇති බව සදහන්. ජනමාධ්‍ය හා පාර්ලිමේන්තු කටයුතු අමාත්‍ය ගයන්ත කරුණාතිලක සහ එම විෂය භාර නියෝජ්‍ය අමාත්‍ය කරුණාරත්න පරණවිතාන ද එම අවස්ථාවට එක්ව සිටියා. මේ අතර, පිවිතුරු හෙළ උරුමය කොළඹ අද කැදවා තිබු මාධ්‍ය හමුවේදී ද ජනමාධ්‍ය අමාත්‍යාංශ ලේකම්වරයා මාධ්‍ය සම්බන්ධයෙන් පසුගිය දා නිකුත් කළ නිවේදනය පිළිබදව අදහස් පළ වුණා."}