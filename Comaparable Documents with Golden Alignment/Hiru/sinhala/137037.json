{"Header": "බංග්ලාදේශ ත්‍රස්ත ප්‍රහාරයෙන් මියගිය ගණන 28 ක්", "Time": "Saturday, 02 July 2016 - 19:29", "Url": "http://www.hirunews.lk/sinhala/137037/%E0%B6%B6%E0%B6%82%E0%B6%9C%E0%B7%8A%E0%B6%BD%E0%B7%8F%E0%B6%AF%E0%B7%9A%E0%B7%81-%E0%B6%AD%E0%B7%8A%E2%80%8D%E0%B6%BB%E0%B7%83%E0%B7%8A%E0%B6%AD-%E0%B6%B4%E0%B7%8A%E2%80%8D%E0%B6%BB%E0%B7%84%E0%B7%8F%E0%B6%BB%E0%B6%BA%E0%B7%99%E0%B6%B1%E0%B7%8A-%E0%B6%B8%E0%B7%92%E0%B6%BA%E0%B6%9C%E0%B7%92%E0%B6%BA-%E0%B6%9C%E0%B6%AB%E0%B6%B1-28-%E0%B6%9A%E0%B7%8A", "Content": "බංග්ලාදේශයේ ඩකා නුවර අවන්හලකට සන්නද්ධ කණ්ඩායමක් එල්ල  කළ ප්‍රහාරයෙන් මියගිය  සිවිල් වැසියන් සංඛ්‍යාව විස්සක් දක්වා ඉහළ ගොස් තිබෙනවා. මොවුන් සියලූදෙනාම විදේශිකයන් වන අතර, වැඩි පිරිසක් ඉතාලි සහ ජපාන ජාතිකයන් බවයි වාර්තාවන්නේ. මීට අමතරව බංග්ලාදේශ පොලිස් නිලධාරින් දෙදෙනෙකු සහ ප්‍රහාරයට පැමිණි සන්නද්ධ සාමාජිකයන් හයදෙනෙකුද සිද්ධියේදී මියගියා. ඒ අනුව මෙම සිදුවීමෙන් මියගිය ගණන මේ වනවිට 28 ක් දක්වා ඉහළ ගොස් තිබෙනවා. ඩකා නුවර රාජතාන්ත්‍රික කලාපයේ පිහිටි විදේශිකයන් අතර ජනප්‍රිය මෙම අවන්හලට සන්නද්ධ කල්ලි ප්‍රහාරය එල්ලවූයේ ඊයේ (01) රාත්‍රියේදියි. ප්‍රහාරයට පැමිණි සන්නද්ධ කල්ලිය අවන්හලේ සිටි පිරිසක් ප්‍රාණ ඇපයට ගත් අතර, ඔවුන් බේරාගැනීමට එරට ආරක්ෂක අංශ පුළුල් මෙහෙයුමක් ක්‍රියාත්මක කළා. ප්‍රාණ ඇපයට ගත් පිරිස අතර සිටි ශ්‍රී ලාංකික යුවලද බේරා ගෙන රෝහල් ගතකළ බවයි බංග්ලාදේශයේ ඩකා නුවර මහ කොමසාරිස් කාර්යාලයේ වැඩබලන මහ කොමසාරිස්වරිය වන සේසත් තාඹුගල ප්‍රකාශ කළේ."}