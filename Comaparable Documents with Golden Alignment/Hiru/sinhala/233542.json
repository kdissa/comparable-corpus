{"Header": "චීනයෙන් පැමිණෙන ගුවන් යානාවල කැපී පෙනෙන අඩුවක්", "Time": "Sunday, 02 February 2020 - 8:57", "Url": "http://www.hirunews.lk/sinhala/233542/%E0%B6%A0%E0%B7%93%E0%B6%B1%E0%B6%BA%E0%B7%99%E0%B6%B1%E0%B7%8A-%E0%B6%B4%E0%B7%90%E0%B6%B8%E0%B7%92%E0%B6%AB%E0%B7%99%E0%B6%B1-%E0%B6%9C%E0%B7%94%E0%B7%80%E0%B6%B1%E0%B7%8A-%E0%B6%BA%E0%B7%8F%E0%B6%B1%E0%B7%8F%E0%B7%80%E0%B6%BD-%E0%B6%9A%E0%B7%90%E0%B6%B4%E0%B7%93-%E0%B6%B4%E0%B7%99%E0%B6%B1%E0%B7%99%E0%B6%B1-%E0%B6%85%E0%B6%A9%E0%B7%94%E0%B7%80%E0%B6%9A%E0%B7%8A", "Content": "නව කොරෝනා වෛරසය පැතිර යාමත් සමඟ චීනයේ සිට ශ්‍රී ලංකාවට පැමිණෙන මගී ගුවන් යානාවල කැපී පෙනෙන අඩුවක් සිදුව තිබෙනවා. කටුනායක ගුවන් තොටුපල හිරු වාර්තාකරු සඳහන් කළේ මෙම ගුවන් යානාවලින් බොහොමයක් චීන ගුවන් සමාගම්වලට අයත් ඒවා වන බවයි. දැනට චීනයේ සිට පැමිණෙන ගුවන් යානාවලද පැමිණෙන්නේ සීමිත මගීන් සංඛ්‍යාවක් බවයි අප වාර්තාකරු වැඩිදුරටත් සඳහන් කළේ. නව කොරෝනා වෛරසය හේතුවෙන් මේ වනවිට ලොව ප්‍රකට ගුවන් සේවා සමාගම් රැසක් චීනය වෙත සිදුකරන සිය ගුවන් ගමන් තාවකාලිකව අත්හිටුවීමටද පියවර ගෙන තිබෙනවා. මේ අතර, අද දිනයේදී චීනයේ වූහාන් නගරයේ සිර වී සිටින තවත් වැසියන් පිරිසක් සිය රටට ගෙන්වා ගැනීමට කටයුතු කරන බව එංගලන්තය පවසනවා. මීට පෙර චීනයේ සිට එංගලන්තයට පැමිණි 83 දෙනෙකු නිරෝධායන කටයුතු සඳහා යොමු කිරීමට මේ වනවිට පියවර ගෙන ඇති බවද විදෙස් මාධ්‍ය වාර්තා කළා."}