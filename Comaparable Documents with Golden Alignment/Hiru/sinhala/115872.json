{"Header": "සරණගේ මෝසම කල් යයි", "Time": "Wednesday, 02 September 2015 - 13:48", "Url": "http://www.hirunews.lk/sinhala/115872/%E0%B7%83%E0%B6%BB%E0%B6%AB%E0%B6%9C%E0%B7%9A-%E0%B6%B8%E0%B7%9D%E0%B7%83%E0%B6%B8-%E0%B6%9A%E0%B6%BD%E0%B7%8A-%E0%B6%BA%E0%B6%BA%E0%B7%92", "Content": "හිටපු නියෝජ්‍ය අමාත්‍ය සරණ ගුණවර්ධනට ඇප ලබාදෙන ලෙස ඉල්ලමින් ඉදිරිපත් කළ මෝසමක් ගම්පහ ප්‍රධාන මහේස්ත්‍රාත් ටිකිරි කේ ජයතිලක හමුවේ අද විභාගයට ගැණුනා. එහිදී ඇප ලබාදීම ප්‍රතික්ෂේප කළ මහේස්ත්‍රාත්වරයා මෝසම අනිද්දා යළි කැඳවන තුරු නියෝජ්‍ය අමාත්‍යවරයා යළි රක්ෂිත බන්ධනාගාර ගත කර තිබෙනවා. මැතිවරණ සමයේ එක්සත් ජාතික පාක්ෂිකයෙකුට පහරදීමේ සිද්ධියක් සම්බන්ධයෙන් අත්අඩංගුවට ගෙන සිටින ඔහු මේ මස 9 වනදා දක්වා පසුගියදා රක්ෂිත බන්ධනාගාර ගත කරනු ලැබුවා. කෙසේ වෙතත්, අසනිප තත්ත්වයේ පසුවන තම සේවාදායකයා රාගම රෝහලේ ප්‍රතිකාර ලබන බැවින්, එහි අවශ්‍ය පහසුකම් නොමැති නිසා ඔහුට ඇප ලබාදෙන ලෙසයි සරණ ගුණවර්ධන වෙනුවෙන් පෙනී සිටි නීතීඥවරුන් මෝසමෙන් ඉල්ලා තිබුණේ. එහෙත් අද ඇප ලබාදීම ප්‍රතික්ෂේප කළ මහේස්ත්‍රාත්වරයා රාගම රෝහලේ ඔහු බලාපොරොත්තු වන පහසුකම් තිබේද නැද්ද යන්න පිළිබඳ වාර්තාවක් අනිද්දා අධිකරණයට ඉදිරිපත් කරන ලෙස මහර බන්ධනාගාර අධිකාරිවරයාට නියෝග කළා."}