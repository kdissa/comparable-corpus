{"Header": "පොලීසිය ගැන පොලීසියෙන්ම පරීක්ෂණයක්", "Time": "Saturday, 02 December 2017 - 18:59", "Url": "http://www.hirunews.lk/sinhala/177458/%E0%B6%B4%E0%B7%9C%E0%B6%BD%E0%B7%93%E0%B7%83%E0%B7%92%E0%B6%BA-%E0%B6%9C%E0%B7%90%E0%B6%B1-%E0%B6%B4%E0%B7%9C%E0%B6%BD%E0%B7%93%E0%B7%83%E0%B7%92%E0%B6%BA%E0%B7%99%E0%B6%B1%E0%B7%8A%E0%B6%B8-%E0%B6%B4%E0%B6%BB%E0%B7%93%E0%B6%9A%E0%B7%8A%E0%B7%82%E0%B6%AB%E0%B6%BA%E0%B6%9A%E0%B7%8A", "Content": "මිනුවන්ගොඩ පොලීසිය විසින් අත්අඩංගුවට ගත් සැකකරුවෙකු මියයාමේ සිද්ධියක් සම්බන්ධයෙන් විශේෂ පරීක්ෂණයක් ආරම්භ කර තිබෙනවා. පොලිස් මාධ්‍ය ප්‍රකාශක කාර්යාලය සදහන් කළේ සහකාර පොලිස් අධිකාරිවරයෙකු යටතේ එම පරීක්ෂණය ක්‍රියාත්මක බවයි. මිනුවන්ගොඩ පොලීසිය විසින් මිනුවන්ගොඩ - වෑගොව්ව ප්‍රදේශයේ හෙරොයින් භාවිත කරන පුද්ගලයින් සොයා ඊයේ සිදුකළ වැටලීමකදී සැකකරුවන් 8 දෙනෙකු අත්අඩංගුවට ගෙන තිබුණා. එහිදී අත්අඩංගුවට ගත් එක් අයෙකු මිනුවන්ගොඩ පොලිස් සිරමැදිරියේදී ඇති වූ හදිසි අසනීප තත්ත්වයක් මත පසුව මිනුවන්ගොඩ රෝහලට ඇතුළත් කිරීමටයි පියවර ගෙන ඇත්තේ. වයස අවුරුදු 33 ක් වන සැකකරු රෝහලේදී මියගොස් තිබෙනවා. මියගිය පුද්ගලයාගේ ඥාතියෙකු හිරු ප්‍රවෘත්ති අංශයට කියා සිටියේ පොලීසිය සිදුකළ පහරදීමක් හේතුවෙන් මෙම මරණය සිදුව ඇති බවට සැක කෙරෙන බවයි. මේ සම්බන්ධයෙන් සිදුකළ විමසීමකදී පොලිස් මාධ්‍ය ප්‍රකාශක කාර්යාලයේ නිලධාරියෙකු කියා සිටියේ, හෙට රාගම ශික්ෂණ රෝහලේදී පැවැත්වෙන පශ්චාත් මරණ පරීක්ෂණයෙන් පසුව ඒ සම්බන්ධයෙන් නිශ්චිත තොරතුරු ප්‍රකාශ කළ හැකි බවයි."}