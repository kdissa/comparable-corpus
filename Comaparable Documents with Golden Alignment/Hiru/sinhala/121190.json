{"Header": "ළමයින්ගේ නිල ඇඳුම් බලන්න දිනයක්", "Time": "Wednesday, 02 December 2015 - 8:29", "Url": "http://www.hirunews.lk/sinhala/121190/%E0%B7%85%E0%B6%B8%E0%B6%BA%E0%B7%92%E0%B6%B1%E0%B7%8A%E0%B6%9C%E0%B7%9A-%E0%B6%B1%E0%B7%92%E0%B6%BD-%E0%B6%87%E0%B6%B3%E0%B7%94%E0%B6%B8%E0%B7%8A-%E0%B6%B6%E0%B6%BD%E0%B6%B1%E0%B7%8A%E0%B6%B1-%E0%B6%AF%E0%B7%92%E0%B6%B1%E0%B6%BA%E0%B6%9A%E0%B7%8A", "Content": "ලබන වසරේ සිට පාසල් ළමයින්ගේ නිල ඇඳුම් පරීක්ෂා කිරීම සඳහා විශේෂ නිල ඇඳුම් දිනයක් නම් කිරීමට අධ්‍යාපන අමාත්‍යාංශය තීරණය කර තිබෙනවා. ලබන වසරට අදාළව සිසුන් සඳහා ලබාදෙන නිල ඇඳුම් වවුචර්පත් බෙදාහැරීම අධ්‍යාපන අමාත්‍ය අකිල විරාජ් කාරියවසම්ගේ ප්‍රධානත්වයෙන් අධ්‍යාපන අමාත්‍යාංශයේදී ඊයේ සිදුකෙරුණා. මෙම කටයුත්ත සඳහා රජය වෙන් කර ඇති මුදල රුපියල් මිලියන 2100 ක්. පළමු ශ්‍රේණියේ සිට පහ ශ්‍රේණිය දක්වා ඉගෙනුම ලබන සිසුන්ට නිල ඇඳුම් සඳහා රුපියල් 450ක වවුචර්පතක්ද, ශිෂ්‍යාවන් සඳහා රුපියල් 400ක වවුචර්පතක්ද මෙහිදී හිමිවනවා. එම ශ්‍රේණියේම මුස්ලිම් ශිෂ්‍යාවන් සඳහා රුපියල් 600ක වවුචර්පතක් ලබාදීමට කටයුතු කරන බවයි අධ්‍යාපන අමාත්‍යාංශය සඳහන් කළේ. එමෙන්ම හය ශ්‍රේණියේ සිට නවවන ශ්‍රේණිය දක්වා සිසුන්ට රුපියල් 525 ක වවුචර්පතක්ද, සිසුවියන්ට රුපියල් 500 ක වවුචරයක් හිමිවනු ඇති. එම ශ්‍රේණියේම මුස්ලිම් සිසුවියන් සඳහා රුපියල් 700ක වටිනාකමින් යුත් වවුචර් පතක් හිමි වනවා. 10 ශ්‍රේණියේ සිට 13 ශ්‍රේණිය දක්වා සිසුන්ට රුපියල් 750 ක සහ සිසුවියන්ට රුපියල් 600ක වටිනාකමින් යුත් වවුචර්පතක් ලබාදෙන බවයි අධ්‍යාපන අමාත්‍යාංශය සදහන් කළේ. එම ශ්‍රේණිවල මුස්ලිම් සිසුවියන්ට ලබාදෙන වවුචර්පතේ වටිනාකම රුපියල් 800ක්. ශිෂ්‍ය භික්ෂූන් වහන්සේලා සඳහා පළමුවන ශ්‍රේණියේ සිට 7 වන ශ්‍රේණිය දක්වා රුපියල් 1300 ක වවුචරයක් ද, අට ශ්‍රේණියේ සිට 13 වන ශ්‍රේණිය දක්වා  රුපියල් 1700 ක වවුචර් පතක්ද මේ අනුව හිමි වනු ඇති."}