{"Header": "පදික මාරුවක් මත සිදුවු අනතුරකින් කාන්තාවක් මරුට (ඡායාරූප)", "Time": "Thursday, 02 November 2017 - 15:19", "Url": "http://www.hirunews.lk/sinhala/175104/%E0%B6%B4%E0%B6%AF%E0%B7%92%E0%B6%9A-%E0%B6%B8%E0%B7%8F%E0%B6%BB%E0%B7%94%E0%B7%80%E0%B6%9A%E0%B7%8A-%E0%B6%B8%E0%B6%AD-%E0%B7%83%E0%B7%92%E0%B6%AF%E0%B7%94%E0%B7%80%E0%B7%94-%E0%B6%85%E0%B6%B1%E0%B6%AD%E0%B7%94%E0%B6%BB%E0%B6%9A%E0%B7%92%E0%B6%B1%E0%B7%8A-%E0%B6%9A%E0%B7%8F%E0%B6%B1%E0%B7%8A%E0%B6%AD%E0%B7%8F%E0%B7%80%E0%B6%9A%E0%B7%8A-%E0%B6%B8%E0%B6%BB%E0%B7%94%E0%B6%A7-%E0%B6%A1%E0%B7%8F%E0%B6%BA%E0%B7%8F%E0%B6%BB%E0%B7%96%E0%B6%B4", "Content": "දඹුල්ල මහේස්ත්‍රාත් අධිකරණය ඉදිරිපිට පදික මාරුවෙන් පාර මාරුවෙමින් සිටි කාන්තාවක් ත්‍රිරෝද රථයක ගැටීමෙන් මියගොස් තිබෙනවා. ඊයේ (01) පස්වරුවේ මෙම අනතුර සිදුව ඇති අතර දඹුල්ල රෝහලට ඇතුළත් කිරීමෙන් පසු ඇය මියගිය බවයි පොලිසිය පැවසුවේ. මෙලෙස මියගොස් ඇත්තේ ගලේවෙල තලකිරියාගම ප්‍රදේශයේ පදිංචි 42 හැවිරිදි දිසානායක මුදියන්සේලාගේ ප්‍රියන්ති මොනිකා නමැති එක්දරු මවක්. ඇය දඹුල්ල මහේස්ත්‍රාත් අධිකරණයේ සේවය කරන නීතිඥවරියකගේ සහායිකාවක ලෙස කටයුතු කරන බව සඳහන්. ත්‍රිරෝද රථය දඹුල්ලේ සිට කුරුණෑගල දෙසට ධාවනය කර ඇති අතර එය වේගයෙන් පැමිණ එම කාන්තාවගේ හිසෙහි ගැටී තිබුණා. අනතුර සිදුවීමත් සමග ඇය මීටර් 30ක් පමණ දුරට ඇය විසි වී, පෞද්ගලික අවශ්‍යතාවයකට එම ස්ථානයට පැමිණ සිටි එක්සත් ජාතික පක්ෂ මධ්‍යම පළාත් සභා මන්ත්‍රී තිස්ස බණ්ඩාර හේරත්ගේ දෙපතුළ ලඟ නතර වූ බවයි සිද්ධිය ඇසින් දුටුවන් ප්‍රකාශ කළේ. පසුව මන්ත්‍රීවරයා තුවාලකාරිය ඔසවා සිය රථයේ දමාගෙන දඹුල්ල රෝහලට රැගෙන ගොස් තිබුණා. රෝහලේ වෛද්‍යවරුන් හැකි ඉක්මනින් ඇයව දැඩි සත්කාර ඒකකයට ඇතුළත් කරගෙන ඇති බවයි වාර්තා වන්නේ. ත්‍රීරෝද රථයේ රියදුරු දඹුල්ල පොලිසිය මගින් අත්අඩංගුවට ගෙන තිබෙනවා. වසර එකහමාරක් ඇතුළත දඹුල්ල මහේස්ත්‍රාත් අධිකරණය ඉදිරිපිට සිදු වූ රිය අනතුරුවලින් ජීවිත 4ක් මේ වනවිට අහිමි වී ඇති බවයි අප වාර්තාකරු සඳහන් කළේ. ඡායාරූප - දඹුල්ල කාංචන කුමාර ආරියදාස"}