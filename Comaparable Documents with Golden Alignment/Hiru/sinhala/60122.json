{"Header": "හෙද සංගම්වලින් යළි අනතුරු ඇඟවීමක්.", "Time": "Sunday, 02 June 2013 - 8:53", "Url": "http://www.hirunews.lk/sinhala/60122/%E0%B7%84%E0%B7%99%E0%B6%AF-%E0%B7%83%E0%B6%82%E0%B6%9C%E0%B6%B8%E0%B7%8A%E0%B7%80%E0%B6%BD%E0%B7%92%E0%B6%B1%E0%B7%8A-%E0%B6%BA%E0%B7%85%E0%B7%92-%E0%B6%85%E0%B6%B1%E0%B6%AD%E0%B7%94%E0%B6%BB%E0%B7%94-%E0%B6%87%E0%B6%9F%E0%B7%80%E0%B7%93%E0%B6%B8%E0%B6%9A%E0%B7%8A", "Content": "හෙද සේවයේ අතිකාල දීමනා සම්බන්ධයෙන් උද්ගතව ඇති ගැටලූ කඩිනමින් නිරාකරණය නොකළහොත් අතිකාල සේවාවන්ගෙන් ඉවත්වීමේ වෘත්තීය සමිති ක්‍රියාමාර්ගයකට එළඹීමට සූදානම් බව රාජ්‍ය සේවා එක්සත් හෙද සංගමය පවසනවා. එහි සභාපති පූජ්‍ය මුරුත්තෙට්ටුවේ ආනන්ද හිමියන් කියා සිටියේ මෙම ගැටළු විසඳීමට සෞඛ්‍ය බලධාරීන්ට සති දෙකක කාලසීමාවක් ලබාදෙන බවයි. රජයේ හෙද නිලධාරීන්ගේ සංගමයද පවසන්නේ අතිකාල දීමනා සම්බන්ධයෙන් වන මෙම ගැටළු පිළිබඳ සිය සංගමයද අවධානය යොමුකර ඇති බවයි. එහි සභාපති සමන් රත්නප්‍රිය කියා සිටියේ මෙයට විසඳුම අතිකාල සේවාවලින් බැහැරවීම නොව වැඩවර්ජනයක් බවයි. හෙද සංගම් එල්ල කරන මෙම චෝදනාව සම්බන්ධයෙන් හිරු ප්‍රවෘත්ති අංශය සෞඛ්‍ය අමාත්‍යාංශයෙන් විමසීමක් කළා. අමාත්‍යාංශයේ ජ්‍යෙෂ්ඨ ප්‍රකාශකයෙකු කියා සිටියේ අතිකාල දීමනා සම්බන්ධයෙන් වන ගැටළුවලට විසඳුම් ලබාදීමට මේ වනවිටත් අවධානය යොමුකර ඇති බවයි. ඉදිරියේදී වෘත්තීය සමිති සමග ඒ පිළිබඳ සාකච්ඡා කිරීමට සූදානම් බවයි එම ප්‍රකාශකයා තවදුරටත් සඳහන් කළේ."}