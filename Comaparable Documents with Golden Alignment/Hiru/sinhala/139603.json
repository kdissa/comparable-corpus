{"Header": "හිඟුරානේ උක් වගා කරන්නන් විරෝධතාවක (ඡායාරූප)", "Time": "Tuesday, 02 August 2016 - 9:19", "Url": "http://www.hirunews.lk/sinhala/139603/%E0%B7%84%E0%B7%92%E0%B6%9F%E0%B7%94%E0%B6%BB%E0%B7%8F%E0%B6%B1%E0%B7%9A-%E0%B6%8B%E0%B6%9A%E0%B7%8A-%E0%B7%80%E0%B6%9C%E0%B7%8F-%E0%B6%9A%E0%B6%BB%E0%B6%B1%E0%B7%8A%E0%B6%B1%E0%B6%B1%E0%B7%8A-%E0%B7%80%E0%B7%92%E0%B6%BB%E0%B7%9D%E0%B6%B0%E0%B6%AD%E0%B7%8F%E0%B7%80%E0%B6%9A-%E0%B6%A1%E0%B7%8F%E0%B6%BA%E0%B7%8F%E0%B6%BB%E0%B7%96%E0%B6%B4", "Content": "හිඟුරාන සීනි කම්හලට අයත් ඉඩම්වල උක් වගා කරන්නන් ඉල්ලීම් කිහිපයක් මුල් කර ගනිමින් ඊයේ උද්ඝෝෂණයක නිරත වුණා. මොවුන් අම්පාර දිස්ත්‍රික් ලේකම් කාර්යාලය ඉදිරිපිට විරෝධතාවයේ නිරත වූ බවයි අප වාර්තාකරු සදහන් කළේ. උක් වගා කරන්නන් කොටස් දෙකකට බෙදී මෙම උද්ඝෝෂණය පවත්වා තිබෙනවා. එක් කොටසක් ප්‍රකාශ කළේ දීඝවාපිය හා නොරොච්චෝල ප්‍රදේශවල හෙක්ටයාර 162ක උක් වගා නොකර වී වගා කිරීමේ ප්‍රයත්නයක් පවතින බවයි. අනෙක් විරෝධතාකරුවන් පිරිස ඊට විරුද්ධ මතයක් දරමින් ප්‍රකාශ කළේ උක් වගාවට සහන ලබා නොදෙන්නේ නම්, වී වගාවට අවසර ලබා දිය යුතු බවයි. කෙසේ වෙතත්, දෙපාර්ශවයම විරෝධතාවයෙන් අනතුරුව අම්පාර දිස්ත්‍රික් ලේකම් තුසිත පී. වනිගසිංහ හමුවී තම ගැටළු ඉදිරිපත් කළා. එහිදී අම්පාර දිස්ත්‍රික් ලේකම්වරයා කියා සිටියේ ඉදිරියේදී මේ සම්බන්ධයෙන් වැඩපිළිවෙලක් ක්‍රියාත්මක කිරීමට රජයේ අවධානය යොමු වී ඇති බවයි. ඡායාරූප - අම්පාර වසන්ත චන්ද්‍රපාල"}