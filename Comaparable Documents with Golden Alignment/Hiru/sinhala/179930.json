{"Header": "මාධ්‍ය උපමාන යෝජනා සම්මතයට අගමැති අත්සන් තබයි", "Time": "Tuesday, 02 January 2018 - 12:49", "Url": "http://www.hirunews.lk/sinhala/179930/%E0%B6%B8%E0%B7%8F%E0%B6%B0%E0%B7%8A%E2%80%8D%E0%B6%BA-%E0%B6%8B%E0%B6%B4%E0%B6%B8%E0%B7%8F%E0%B6%B1-%E0%B6%BA%E0%B7%9D%E0%B6%A2%E0%B6%B1%E0%B7%8F-%E0%B7%83%E0%B6%B8%E0%B7%8A%E0%B6%B8%E0%B6%AD%E0%B6%BA%E0%B6%A7-%E0%B6%85%E0%B6%9C%E0%B6%B8%E0%B7%90%E0%B6%AD%E0%B7%92-%E0%B6%85%E0%B6%AD%E0%B7%8A%E0%B7%83%E0%B6%B1%E0%B7%8A-%E0%B6%AD%E0%B6%B6%E0%B6%BA%E0%B7%92", "Content": "පසුගිය 4 වනදා මැතිවරණ කොමිෂන් සභාව විසින් ප්‍රකාශයට පත් කළ මාධ්‍ය උපමාන පාර්ලිමේන්තුවට ඉදිරිපත් කිරීමේ යෝජනා සම්මතයට අග්‍රාමාත්‍ය රනිල් වික්‍රමසිංහ අද (02) අත්සන් තැබුවා. මේ වනවිටත් ඒ සඳහා අමාත්‍ය මණ්ඩලයේ ද අනුමැතිය හිමිව තිබෙනවා.විද්‍යුත් හා මුද්‍රිත මාධ්‍ය සඳහා උපමාන ඇතුළත් ගැසට් නිවේදනයක් මැතිවරණ කොමිෂන් සභාව නිකුත් කළේ පසුගිය දෙසැම්බර් මස 04 වැනි දිනයි. උපමාන 32 කින් යුතු එහි, - අපේක්ෂකයෙකු වෙත විශේෂ හා වාසිදායක සැලකිල්ලක් දක්වා ගුවන් කාලය හෝ ප්‍රවෘත්ති පත්‍ර ඉඩකඩ වෙන් නොකිරීම. - අපේක්ෂකයෙකු ප්‍රවර්ධනය කරන අයුරින් හෝ අපේක්ෂකයෙකු අගතියට පත්වෙන අයුරින් රාජ්‍ය නිලධාරීන් සමඟ පවත්වන වැඩසටහන් පළ කිරීම හෝ විකාශය නොකිරීම. - අපේක්ෂකයෙකු තමා අයත් නොවන වෙනත් පක්ෂයක හෝ කණ්ඩායමක අපේක්ෂකයෙකු ප්‍රවර්ධනය කිරීම සදහා කරනු ලබන ප්‍රකාශ විකාශය නොකිරීම. - සෑම මාධ්‍ය ආයතනයක්ම සමාජය තුළ හෝ දේශපාලන ක්‍රියාකාරීන් අතර වෛරී සහගත දේශපාලනයක් ප්‍රවර්ධනය වන ආකාරයේ විකාශනයන් සිදු නොකිරීම. - මාධ්‍ය ආචාරධර්මවලට අනුකූල වීම සහ ඒ අනුව ක්‍රියාකිරීම, - යම් මැතිවරණ කාලසීමාවක් තුළදී මෙම මාධ්‍ය උපමානවලට අනුව කටයුතු කිරීම සමාජ වෙබ් අඩවි හිමිකරුවන්ගේ සහ පරිපාලකවරුන්ගේද වගකීම වන බව ඇතුළු කරුණු ඊට ඇතුළත්. අග්‍රාමාත්‍ය රනිල් වික්‍රමසිංහ මහතා අද පෙරවරුවේ අරලියගහ මන්දිරයේදී මෙම ලේඛනයට අත්සන් තැබූ අතර එය අනුමැතිය ලබාගැනීම සඳහා පාර්ලිමේන්තුවට ඉදිරිපත් කිරීමටද නියමිතයි."}