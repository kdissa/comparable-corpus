{"Header": "පොලිසියේ 'කෑම' බෙදිල්ලේ වෙනස", "Time": "Monday, 02 November 2015 - 9:29", "Url": "http://www.hirunews.lk/sinhala/119499/%E0%B6%B4%E0%B7%9C%E0%B6%BD%E0%B7%92%E0%B7%83%E0%B7%92%E0%B6%BA%E0%B7%9A-%E0%B6%9A%E0%B7%91%E0%B6%B8-%E0%B6%B6%E0%B7%99%E0%B6%AF%E0%B7%92%E0%B6%BD%E0%B7%8A%E0%B6%BD%E0%B7%9A-%E0%B7%80%E0%B7%99%E0%B6%B1%E0%B7%83", "Content": "මීරියබැද්ද නායයාමෙන් අවතැන් වූවන්ට  නිවාස ඉදිකිරීම සම්බන්ධයෙන් විශේෂ සාකච්ඡාවක් අද (02) පැවැත්වෙන බව ආපදා කළමනාකරණ අමාත්‍යාංශය අවතැන් වූ ජනතාවට දැනුම් දී තිබෙනවා. අවතැන් පිරිස් ඊයේ  බණ්ඩාරවෙල නගරයේ සිදුකළ විරෝධතාවකදී බණ්ඩාරවෙල පොලිසිය මේ පිළිබඳව ජනතාවට දැනුම් දුන්නා. මීරියබැද්ද වත්ත නායයාමට ලක්ව මේ වනවිට වසරක් ගත වී ඇතැත්  අවතැන් වූ පවුල් 75 ක සාමාජිකයන් තවමත් රැදී සිටින්නේ පූනාගල - මාකන්ද තේ කර්මාන්තශාලාවේයි. තමන්ට කඩිනමින් ස්ථීර නිවාස ඉදිකර දෙන ලෙස ඉල්ලා ඔවුන් බණ්ඩාරවෙල නගරයට පා ගමනින් පැමිණියා. පෙරවරු 10.00 ට පමණ නගරයට පැමිණි විරෝධතාකරුවන් පස්වරු 6.00 පමණ වන තෙක් නගරයේ රැදී සිටිමින් විරෝධතාවයේ නිරත වුණා. එහිදී විරෝධතාවේ නිරත වූවන්ට බණ්ඩාරවෙල පොලිසිය තේ පැන් සංග්‍රහයක් පිරිනැමීම විශේෂත්වයක්. එම ස්ථානයට පැමිණි ඌව පළාත් ප්‍රධාන අමාත්‍ය චාමර සම්පත් දසනායක විරෝධතාකරුවන්ට පොරොන්දු වුණේ ඔවුන්ගේ නිවාසවලට විදුලිබලය ඇතුළු පහසුකම් නොමිලේ ලබාදීමට කටයුතු කරන බවයි. පසුව,පොලිසිය ආපදා කළමනාකරණ අමාත්‍ය අනුර ප්‍රියදර්ශන යාපා දුරකතනය ඔස්සේ සම්බන්ධ කරගත්තා. ඒ අනුව පොලිසිය උද්ඝෝෂකයින්ට දැනුම් දුන්නේ ඔවුන්ගේ නිවාස ඉදිකිරීම සම්බන්ධයෙන් විශේෂ සාකච්ඡාවක් අද  පැවැත්වෙන බවයි. ඒ අනුව විරෝධතාවයේ නිරත පිරිස විසිර ගියා."}