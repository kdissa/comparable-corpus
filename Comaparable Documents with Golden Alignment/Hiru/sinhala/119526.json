{"Header": "ජනපති, තායිලන්ත අගමැති සමඟ සාකච්ඡා  අරඹයි", "Time": "Monday, 02 November 2015 - 19:12", "Url": "http://www.hirunews.lk/sinhala/119526/%E0%B6%A2%E0%B6%B1%E0%B6%B4%E0%B6%AD%E0%B7%92-%E0%B6%AD%E0%B7%8F%E0%B6%BA%E0%B7%92%E0%B6%BD%E0%B6%B1%E0%B7%8A%E0%B6%AD-%E0%B6%85%E0%B6%9C%E0%B6%B8%E0%B7%90%E0%B6%AD%E0%B7%92-%E0%B7%83%E0%B6%B8%E0%B6%9F-%E0%B7%83%E0%B7%8F%E0%B6%9A%E0%B6%A0%E0%B7%8A%E0%B6%A1%E0%B7%8F-%E0%B6%85%E0%B6%BB%E0%B6%B9%E0%B6%BA%E0%B7%92", "Content": "තායිලන්තයේ සිව් දින නිළ සංචාරයක නිරත වන ජනාධිපති මෛත්‍රීපාල සිරිසේන, එරට අග්‍රාමාත්‍ය ප්‍රයුත් චාන්  ඕචා සමඟ අද (02) නිළ සාකච්ඡා නිරත වුණා. තායි අගමැති නිළ නිවසේ පැවැති මෙම හමුවේදී දෙරට අතර ද්වි පාර්ශවික සාකච්ඡා ආරම්භ වූ බවයි ජනාධිපති මාධ්‍ය අංශය ප්‍රකාශ කළේ. දෙරටේ ආර්ථික, දේශපාලන සහ සංස්කෘතික ක්ෂේත්‍ර පිළිබද නායකයින් දෙපළ මෙහිදී දීර්ඝ වශයෙන් සාකච්ඡාකර තිබෙනවා. ප්‍රජාතන්ත්‍රවාදයට මුල් තැන දෙන යහපාලන ආණ්ඩුවක් අද ශ්‍රී ලංකාවේ පවතින බව පැවසූ ජනාධිපති මෛත්‍රීපාල සිරිසේන, සම්මුති වාදය ඉදිරියට ගෙන යාම නව රජයේ අපේක්ෂාව බව සදහන් කළා. ලක් රජයේ නව වැඩපිළිවෙල අද මුළු ලෝකයටම ආදර්ශයක් බවයි තායිලන්ත අග්‍රාමාත්‍යවරයා එහිදී පෙන්වා දී ඇත්තේ. තාක්ෂණ සහ පර්යේෂණ කටයුතු වෙනුවෙන් ශ්‍රී ලංකාවට සහාය වන ලෙස ජනාධිපතිවරයා තායිලන්ත අග්‍රාමාත්‍යවරයාගෙන් ඉල්ලීමක් කර තිබෙනවා. ශ්‍රී ලංකාවේ ඛනිජ තෙල්, ධීවර සහ සෞඛ්‍ය ක්ෂේත්‍රවල ආයෝජන සිදුකිරීමට තායිලන්තය කැමැත්තෙන් සිටින බවයි තායි අග්‍රාමාත්‍යවරයා ප්‍රකාශ කර ඇත්තේ. ඒ පිළිබද සොයා බැලීමට තායිලන්ත ආයෝජකයන් පිරිසක් ඉදිරියේදී ශ්‍රී ලංකාවට එවීමට බලාපොරොත්තු වන බව ද තායි අග්‍රාමාත්‍යවරයා සඳහන් කර තිබෙනවා."}