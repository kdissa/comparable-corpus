{"Header": "නවීන මෝටර් රථ ලබාදෙන බව පවසා මුදල් වංචා කල ජාවාරමේ තවත් තොරතුරු", "Time": "Thursday, 02 February 2017 - 19:50", "Url": "http://www.hirunews.lk/sinhala/153536/%E0%B6%B1%E0%B7%80%E0%B7%93%E0%B6%B1-%E0%B6%B8%E0%B7%9D%E0%B6%A7%E0%B6%BB%E0%B7%8A-%E0%B6%BB%E0%B6%AE-%E0%B6%BD%E0%B6%B6%E0%B7%8F%E0%B6%AF%E0%B7%99%E0%B6%B1-%E0%B6%B6%E0%B7%80-%E0%B6%B4%E0%B7%80%E0%B7%83%E0%B7%8F-%E0%B6%B8%E0%B7%94%E0%B6%AF%E0%B6%BD%E0%B7%8A-%E0%B7%80%E0%B6%82%E0%B6%A0%E0%B7%8F-%E0%B6%9A%E0%B6%BD-%E0%B6%A2%E0%B7%8F%E0%B7%80%E0%B7%8F%E0%B6%BB%E0%B6%B8%E0%B7%99%E0%B7%8A-%E0%B6%AD%E0%B7%80%E0%B6%AD%E0%B7%8A-%E0%B6%AD%E0%B7%9C%E0%B6%BB%E0%B6%AD%E0%B7%94%E0%B6%BB%E0%B7%94", "Content": "හිරු සී.අයි.ඒ හරහා ඊයේ අප හෙළිකලේ අඩු මිල ගණන්වලට නවීන මෝටර් රථ ලබා දෙන බව පවසා මුදල් වංචා කරනා ජාවාරමක් පිළිබදවයි. කෝටිපතිනියක් ලෙස පෙනී සිටින කාන්තාවක් කුරුණෑගල ප්‍රදේශයේ විහාරස්ථානයක හිමි නමක් ද සමග පසුගියදා පන්නිපිටිය ප්‍රදේශයේ නිවසකට පැමිණියා. ඒ අඩු මිලට මෝටර් රථ ලබාගැනීමට පැමිණි සිටි පිරිසකගෙන් අත්තිකාරම් මුදල් ලබාගැනීම සදහායි. මෙම කාන්තාව මුලින් පවසා ඇත්තේ ඇය සතුව ඇති වාහන තොගය ඇගේ මියගිය ස්වාමියාගෙන් ලැබුණු ඒවා බවයි. නමුත් ඇය සමඟ පැමිණි පුද්ගලයෙකු පවසන්නේ අඩු මිලට ලබා දෙන බව පැවසෙන වාහන අධිකරණය භාරයේ පවතින බවයි. අඩු මිලට මෝටර් රථ ලබාදෙන බව පවසා ඒ වෙනුවෙන් ලක්ෂ ගණනින් මුදල් අත්තිකාරම් ලබාගන්නා මෙම කාන්තාව මුදල් රැගෙන පළා යනවා. වාහනයක් ලබාගැනීමේ සිහිනයට හසුවන පුද්ගලයන්ට සිදුවන්නේ තමන් සතු ලක්ෂ ගණන් මුදල් අහිමි කර ගැනීම පමණයි."}