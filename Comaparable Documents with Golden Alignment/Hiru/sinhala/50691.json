{"Header": "මහ පරිමාණයේ වංචාවක් හිරුට හසුවෙයි.", "Time": "Wednesday, 02 January 2013 - 19:59", "Url": "http://www.hirunews.lk/sinhala/50691/%E0%B6%B8%E0%B7%84-%E0%B6%B4%E0%B6%BB%E0%B7%92%E0%B6%B8%E0%B7%8F%E0%B6%AB%E0%B6%BA%E0%B7%9A-%E0%B7%80%E0%B6%82%E0%B6%A0%E0%B7%8F%E0%B7%80%E0%B6%9A%E0%B7%8A-%E0%B7%84%E0%B7%92%E0%B6%BB%E0%B7%94%E0%B6%A7-%E0%B7%84%E0%B7%83%E0%B7%94%E0%B7%80%E0%B7%99%E0%B6%BA%E0%B7%92", "Content": "ව්‍යාජ මුදල් නෝට්ටු මුද්‍රණය සහ බෙදාහැරීම පිළිබඳ මාතෘකාව අලූත් එකක් නොවේ. එහෙත් ව්‍යාජ මුදල් නෝට්ටු මුද්‍රණය කර දෙන බව පවසා නියම මුදල් නෝට්ටු කොල්ලකෑම අලූත් ජාවාරමක්. එවැනි ජාවාරමක සුලමුල හෙළිකරගැනීමට හිරු ප්‍රවෘත්ති අංශයට පසුගියදා හැකියාව ලැබුණා. කුරුණෑගල - මල්ලවපිටිය ප්‍රදේශයේ නිවසක එවැනි ආකාරයෙන් ව්‍යාජ මුදල් නෝට්ටු මුද්‍රණය කර දෙන බවට  තොරතුරක් අප වෙත වාර්තා වුණා. ඉන් අනතුරුව එම ජාවාරම කරන බව පැවසුණු සුනන්ද නැමැත්තා සමග පළමුව දුරකථන සංවාදයේ නිරතවීමට හිරු ප්‍රවෘත්ති අංශයට හැකියාව ලැබුණා. පසුව එක්තරා දිනක කුරුණෑගල - මල්ලවපිටිය ප්‍රදේශයේ අදාළ ජාවාරම සිදුවන නිවසට ගොඩවූ හිරු ප්‍රවෘත්ති කණ්ඩායමක් එහි සිටි පුද්ගලයා සමග මෙම ව්‍යාජ මුදල් නෝට්ටු මුද්‍රණය කරන ආකාරය පිළිබඳ අසා දැනගත්තේ මේ ආකාරයෙන්. ශ්‍රී ලංකා මහ බැංකුව මගින් නිකුත් කළ අලූත්ම කාණ්ඩයේ මුදල් නෝට්ටුවකින් රසායනික ද්‍රව්‍ය යොදා තවත් නෝට්ටු දෙකක් මුද්‍රණය කළ හැකි බවයි එහිදී අප හට ඔවුන් සඳහන් කළේ. ගනුදෙනුව සිදුකිරීමට පැමිණෙන පුද්ගලයන්ගේ විශ්වාසය තහවුරු කිරීම සඳහා ලබාදෙන මුදල් නෝට්ටුවේ යම් සළකුණක් ලබාදීමටද මෙම ජාවාරම් කරුවන් අවස්ථාව සළසා දී තිබෙනවා. විනාඩි 15 ක් පමණ කාලයක් තුළදී ගණුදෙනුකරු ලබාදුන් නෝට්ටුවට අමතරව තවත් නෝට්ටු දෙකක් ඔවුන් මුද්‍රණය කරන බවට එම අවස්ථාවේදීම පෙන්වා දෙනවා. මහ බැංකුවෙන් නිකුත් කළ වලංගු සළකුණු සියල්ලම එම නෝට්ටුවේද දක්නට ලැබෙනවා. එහෙත් ගණුදෙනුකරු යොදන සළකුණ මෙම මුද්‍රණයේ දක්නට ලැබෙන්නේ නැහැ."}