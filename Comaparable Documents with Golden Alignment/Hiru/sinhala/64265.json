{"Header": "ඇමරිකානු තානාපති කාර්යාලවලට ඉරිදා බියක්.", "Time": "Friday, 02 August 2013 - 13:21", "Url": "http://www.hirunews.lk/sinhala/64265/%E0%B6%87%E0%B6%B8%E0%B6%BB%E0%B7%92%E0%B6%9A%E0%B7%8F%E0%B6%B1%E0%B7%94-%E0%B6%AD%E0%B7%8F%E0%B6%B1%E0%B7%8F%E0%B6%B4%E0%B6%AD%E0%B7%92-%E0%B6%9A%E0%B7%8F%E0%B6%BB%E0%B7%8A%E0%B6%BA%E0%B7%8F%E0%B6%BD%E0%B7%80%E0%B6%BD%E0%B6%A7-%E0%B6%89%E0%B6%BB%E0%B7%92%E0%B6%AF%E0%B7%8F-%E0%B6%B6%E0%B7%92%E0%B6%BA%E0%B6%9A%E0%B7%8A", "Content": "හෙළිදරව් නොකළ තර්ජනයක් හේතුවෙන් රටවල් රැසක තානාපති කාර්යාල සහ කොන්සල් කාර්යාල ඉරිදා දිනයේ වසා දැමීමට ඇමරිකා එක්සත් ජනපදය තීරණය කර තිබෙනවා. විශේෂයෙන් මැද පෙරදිග රටවලයි ඇමරිකානු තානාපති කාර්යාල මෙසේ වසා දැමෙන්නේ. මැදපෙරදිග රටවල සිකුරාදා නිවාඩු දිනයක් වන අතර, ඒ වෙනුවට ඉරිදා කාර්යාල විවෘතව තැබීම සාමාන්‍ය සිරිතයි. එහෙත් ලොව අනෙකුත් රටවල ක්‍රියාත්මක ඇමරිකානු තානාපති කාර්යාල මෙන් මැදපෙරදිග රටවලද තානාපති සහ කොන්සල් කාර්යාල නව තීරණය අනුව  ඉරිදා දිනයේ වසා දැමීමට නියමිතයි. මෙය පූර්ව සූදානම් පියවරක් ලෙසයි ඇමරිකාව හැඳින්වූයේ. බහරේනය, ඊශ්‍රායලය, ජෝර්දානය, කුවේටය, ලිබියාව,  ඕමානය, කටාරය, සෞදි අරාබිය, යේමනය යන මැදපෙරදිග රටවල මෙන්ම ඇෆ්ගනිස්ථානය සහ බංග්ලාදේශයේ ඇමරිකානු තානාපති කාර්යාල ඉරිදා දිනයේ වසා දැමීමට පියවර ගැනෙනු ඇති."}