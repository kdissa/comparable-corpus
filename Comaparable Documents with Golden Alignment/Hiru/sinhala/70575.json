{"Header": "වීඩියෝ: ඉන්දීය මුදල් ඇමති කරුණානිධි හමුවෙයි.", "Time": "Saturday, 02 November 2013 - 19:36", "Url": "http://www.hirunews.lk/sinhala/70575/%E0%B7%80%E0%B7%93%E0%B6%A9%E0%B7%92%E0%B6%BA%E0%B7%9D-%E0%B6%89%E0%B6%B1%E0%B7%8A%E0%B6%AF%E0%B7%93%E0%B6%BA-%E0%B6%B8%E0%B7%94%E0%B6%AF%E0%B6%BD%E0%B7%8A-%E0%B6%87%E0%B6%B8%E0%B6%AD%E0%B7%92-%E0%B6%9A%E0%B6%BB%E0%B7%94%E0%B6%AB%E0%B7%8F%E0%B6%B1%E0%B7%92%E0%B6%B0%E0%B7%92-%E0%B7%84%E0%B6%B8%E0%B7%94%E0%B7%80%E0%B7%99%E0%B6%BA%E0%B7%92", "Content": "තමිල්නාඩුව නියෝජනය කරන ඉන්දීය මුදල් අමාත්‍ය පී.චිදම්බරම් චෙන්නායි නුවරදී ඞී.එම්.කේ.පක්ෂ නායක මුත්තුවේල් කරුණානිධි හමු වී ශ්‍රී ලංකාවේ පැවැත්වෙන පොදු රාජ්‍ය මණ්ඩල රාජ්‍ය නායක සමුළුවේ ඉන්දීය සහභාගීත්වය සම්බන්ධයෙන් සාකච්ඡා කර තිබෙනවා. අද (02) පැවති මෙම හමුවේදී ඉන්දීය මුදල් අමාත්‍යවරයා, කරුණානිධි වෙත පවසා ඇත්තේ සමුළුවට ඉන්දීය අග්‍රාමාත්‍ය මන්මෝහන් සිං සහභාගී වන්නේ ද යන්න පිළිබඳව මෙතෙක් අවසන් තීරණයක් ගෙන නොමැති බවයි. එම තීරණයට එළැඹීමේදී අග්‍රාමාත්‍යවරයා විසින් දෙමළ ජනතාවගේ අදහස්ද සැලකිල්ලට ගනු ඇති බව චිදම්බරම් පැවසී යැයි ඉන්දීය මාධ්‍ය වාර්තා කළා. ඔහු එහිදී වැඩිදුරටත් පවසා ඇත්තේ පොදු රාජ්‍ය මණ්ඩල රාජ්‍ය නායක සමුළුව සම්බන්ධයෙන් ආන්දෝලනයක් පවතින බවයි. බ්‍රිතාන්‍යයේ චැනල් ෆෝ නාළිකාව මගින් නිකුත් කර ඇති ශ්‍රී ලංකාවට එරෙහි නව වීඩියෝ පටය පිළිබඳවද ඉන්දීය මුදල් අමාත්‍ය චිදම්බරම් අදහස් දක්වා තිබෙනවා. කෙසේ නමුත්, ඉන්දීය අග්‍රාමාත්‍යවරයාගේ ශ්‍රී ලංකා සංචාරය සඳහා අවශ්‍ය කටයුතු සූදානම් කර ඇති බව එරට රජයේ ආරංචි මාර්ග උපුටා දක්වමින් ඉන්දීය ප්‍රවෘත්ති සේවාවක් සඳහන් කළා. එහෙත් සමුළුව සම්බන්ධයෙන් දැඩි ස්ථාවරයක සිටින තමිල්නාඩු ඞී.එම්.කේ. පක්ෂ නායක කරුණානිධි පවසා ඇත්තේ ඊට ඉන්දියාවෙන් දූලි අංශුවක හෝ නියෝජනයක් සිදුනොවිය යුතු බවයි. සමුළුවට සහභාගී වන බව ඉන්දීය විදේශ කටයුතු අමාත්‍ය සල්මාන් කුර්ෂිඞ් මේ වනවිටත් සහතික කර තිබෙනවා. ඉන්දීය මුදල් අමාත්‍ය චිදම්බරම් හමුවීමෙන් අනතුරුව චෙන්නායි නුවරදී මාධ්‍ය වෙත අදහස් දැක්වු කරුණානිධි ප්‍රකාශ කළේ ශ්‍රී ලංකාවේ පැවැත්වෙන සමුළුවට ඉන්දීය අග්‍රාමාත්‍ය මන්මෝහන් සිං සහභාගීවීමේ ඉඩකඩක් පවතින බවට පළ වූ මාධ්‍ය වාර්තාවල සත්‍යතාවක් නොමැති බවයි."}