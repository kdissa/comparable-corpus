{"Header": "ශ්‍රී ලාංකිකයන්ට ගැටළුවක් නැහැ - විදේශ අමාත්‍යාංශය", "Time": "Thursday, 02 February 2017 - 13:31", "Url": "http://www.hirunews.lk/sinhala/153501/%E0%B7%81%E0%B7%8A%E2%80%8D%E0%B6%BB%E0%B7%93-%E0%B6%BD%E0%B7%8F%E0%B6%82%E0%B6%9A%E0%B7%92%E0%B6%9A%E0%B6%BA%E0%B6%B1%E0%B7%8A%E0%B6%A7-%E0%B6%9C%E0%B7%90%E0%B6%A7%E0%B7%85%E0%B7%94%E0%B7%80%E0%B6%9A%E0%B7%8A-%E0%B6%B1%E0%B7%90%E0%B7%84%E0%B7%90-%E0%B7%80%E0%B7%92%E0%B6%AF%E0%B7%9A%E0%B7%81-%E0%B6%85%E0%B6%B8%E0%B7%8F%E0%B6%AD%E0%B7%8A%E2%80%8D%E0%B6%BA%E0%B7%8F%E0%B6%82%E0%B7%81%E0%B6%BA", "Content": "ඇමරිකාවේ නව සංක්‍රමණික නීති හේතුවෙන් නිව්යෝක් නුවර ජෝන් එෆ්. කෙනඩි ගුවන් තොටුපලේ කිසිදු ශ්‍රී ලාංකිකයෙකු සිරවී නොමැති බව විදේශ කටයුතු අමාත්‍යාංශය ප්‍රකාශ කළා. එහි මාධ්‍ය ප්‍රකාශිකා මහේෂිණී කොළොන්න මේ බව කියා සිටියේ ජෝන් එෆ්. කෙනඩි ගුවන් තොටුපලේ ශ්‍රී ලාංකිකයන් ඇතුලූ රටවල් විස්සක පුද්ගලයින් 71 දෙනෙකු සිරවී ඇති බවට  පළවූ විදෙස් මාධ්‍ය වාර්තා සම්බන්ධයෙන් හිරු ප්‍රවෘත්ති අංශය කළ විමසීමකදියි. ඇය කියා සිටියේ මෙම සිද්ධිය වාර්තාවීමත් සමඟ ඇමරිකාවේ පිහිටි ශ්‍රී ලංකා තානාපති කාර්යාල හරහා මේ සම්බන්ධයෙන් සොයාබැලීමක් සිදුකළ බවයි. කෙසේ වෙතත් තවදුරටත් මේ පිළිබඳ සොයාබැලීමට අවශ්‍ය නම් දුරකථන අංක 00 1 91 75 97 70 09 න් නිව්යෝක් නුවර පිහිටි ශ්‍රී ලංකා තානාපති කාර්යාලය ඇමතිය හැකි බවද විදේශ කටයුතු අමාත්‍යාංශයේ මාධ්‍ය ප්‍රකාශිකාව තවදුරටත් ප්‍රකාශ කළා. එමෙන්ම ඇය කියා සිටියේ ඇමරිකාවේ නව සංක්‍රමණික නීති පැනවූ රටවල් අතරට ශ්‍රී ලංකාව ඇතුළත් නොවන බවයි."}