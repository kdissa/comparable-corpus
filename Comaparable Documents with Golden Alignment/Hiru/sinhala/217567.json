{"Header": "ත්‍රස්තවාදය වැළැක්වීමේ පනත යටතේ අත්අඩංගුවට ගන්නා පුද්ගලයින් වැලිසරට", "Time": "Sunday, 02 June 2019 - 12:46", "Url": "http://www.hirunews.lk/sinhala/217567/%E0%B6%AD%E0%B7%8A%E2%80%8D%E0%B6%BB%E0%B7%83%E0%B7%8A%E0%B6%AD%E0%B7%80%E0%B7%8F%E0%B6%AF%E0%B6%BA-%E0%B7%80%E0%B7%90%E0%B7%85%E0%B7%90%E0%B6%9A%E0%B7%8A%E0%B7%80%E0%B7%93%E0%B6%B8%E0%B7%9A-%E0%B6%B4%E0%B6%B1%E0%B6%AD-%E0%B6%BA%E0%B6%A7%E0%B6%AD%E0%B7%9A-%E0%B6%85%E0%B6%AD%E0%B7%8A%E0%B6%85%E0%B6%A9%E0%B6%82%E0%B6%9C%E0%B7%94%E0%B7%80%E0%B6%A7-%E0%B6%9C%E0%B6%B1%E0%B7%8A%E0%B6%B1%E0%B7%8F-%E0%B6%B4%E0%B7%94%E0%B6%AF%E0%B7%8A%E0%B6%9C%E0%B6%BD%E0%B6%BA%E0%B7%92%E0%B6%B1%E0%B7%8A-%E0%B7%80%E0%B7%90%E0%B6%BD%E0%B7%92%E0%B7%83%E0%B6%BB%E0%B6%A7", "Content": "ත්‍රස්තවාදය වැළැක්වීමේ පනත යටතේ අත්අඩංගුවට ගන්නා පුද්ගලයන් රඳවා තබාගැනීමේ ස්ථානයක් ලෙස වැලිසර නාවික හමුදා කඳවුර නම් කර තිබෙනවා. ජනාධිපති මෛත්‍රීපාල සිරිසේන විසින් ඊට අදාළව අතිවිශේෂ ගැසට් පත්‍රයක් නිකුත් කරනු ලැබුවා. මැයි 27 වනදා දාතමින් ප්‍රකාශයට පත් කළ එහි දැක්වෙන්නේ 1979 අංක 48 දරණ ත්‍රස්තවාදය වැළැක්වීමේ පනත යටතේ ජනාධිපතිවරයා වෙත පැවරී ඇති බලතල අනුව අදාළ පරිශ්‍රය ත්‍රස්තවාදය වැළැක්වීමේ පනත යටතේ අත්අඩංගුවට ගන්නා පුද්ගලයින් රඳවා තබාගැනීම සඳහා නම් කළ බවයි. ඒ අනුව වැලිසර නාවික හමුදා ගැමුණු නාවික කඳවුර එම කාර්ය සඳහා යොදා ගැනෙනු ඇති. පසුගිය අප්‍රේල් 21 වනදා එල්ලවූ ත්‍රස්ත ප්‍රහාරයෙන් පසු අත්අඩංගුවට ගත් සියලූම පුද්ගලයන් මේ වනවිට අපරාධ පරීක්ෂණ දෙපාර්තමේන්තුව, ත්‍රස්ත විමර්ශන දෙපාර්තමේන්තුව සහ කොළඹ අපරාධ කොට්ඨාශය යටතේ රඳවාගෙන ප්‍රශ්න කරනු ලබනවා."}