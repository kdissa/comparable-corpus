{"Header": "වීඩියෝ: අලින්ට පත්තු කළ උණ්ඩ කැබැල්ලක් කාන්තාවකට වදී.", "Time": "Saturday, 02 November 2013 - 19:30", "Url": "http://www.hirunews.lk/sinhala/70574/%E0%B7%80%E0%B7%93%E0%B6%A9%E0%B7%92%E0%B6%BA%E0%B7%9D-%E0%B6%85%E0%B6%BD%E0%B7%92%E0%B6%B1%E0%B7%8A%E0%B6%A7-%E0%B6%B4%E0%B6%AD%E0%B7%8A%E0%B6%AD%E0%B7%94-%E0%B6%9A%E0%B7%85-%E0%B6%8B%E0%B6%AB%E0%B7%8A%E0%B6%A9-%E0%B6%9A%E0%B7%90%E0%B6%B6%E0%B7%90%E0%B6%BD%E0%B7%8A%E0%B6%BD%E0%B6%9A%E0%B7%8A-%E0%B6%9A%E0%B7%8F%E0%B6%B1%E0%B7%8A%E0%B6%AD%E0%B7%8F%E0%B7%80%E0%B6%9A%E0%B6%A7-%E0%B7%80%E0%B6%AF%E0%B7%93", "Content": "මහියංගනයේ අලි මෙහෙයුමක් අතරතුර වනජීවී නිලධාරීන් එල්ල කරන ලද උණ්ඩයක කොටසක් වැදීමෙන් කාන්තාවක් අද (02) උදෑසන තුවාල ලැබුවා. ඇය මේ වනවිට මහියංගණය මූලික රෝහලේ ප්‍රතිකාර ලබනවා. මහියංගණය - සොරබොර ජනපදයේ බතලයාය සහ හද්දත්තාව යන ප්‍රදේශවල ගම්වැදී සිටින අලි එළවීමේ මෙහෙයුම වනජීවී නිලධාරීන් ආරම්භ කළේ ඊයේ දිනයේදියි. ඒ අනුව අද පෙරවරුවේ සොරබොර ජනපදයේ අලි මෙහෙයුම ක්‍රියාත්මක වූ අතර එහිදී වනජීවී නිලධාරීන් එල්ල කළ වෙඩි උණ්ඩයක් සියඹලා ගසක වැදී අනතුරුව එහි කොටසක් අසල රැඳී සිටි 34 හැවිරිදි අදාළ කාන්තාවගේ පාදයකට වැදී තිබුණා. ඇය ප්‍රතිකාර සඳහා මහියංගනය රෝහලට ඇතුළත් කෙරුණු අතර එහි ප්‍රකාශිකාවක සඳහන් කළේ වෙඩි වැදුණු කාන්තාවගේ තත්ත්වය බරපතල නොවන බවයි. අප මේ පිළිබඳව මධ්‍යම පළාත් වනජීවී කාර්යාලයේ සහකාර අධ්‍යක්‍ෂ එම්.ජී. චිත්‍රසේනගෙන්ද විමසීමක් කළා. ඔහු පැවසුවේ සිද්ධිය පිළිබඳ තොරතුරු දැනගැනීමට මෙහෙයුමට සම්බන්ධ නිලධාරීන් සම්බන්ධ කරගැනීමට නොහැකි වී ඇති බවයි. මේ වනවිටත් ඔවුන් මෙහෙයුම ක්‍රියාත්මක කරමින් සිටින බව සහකාර අධ්‍යක්‍ෂවරයා සඳහන් කළා. හිරු ප්‍රවෘත්ති අංශය කළ විමසීමකදී වනජීවී සම්පත් අමාත්‍ය විජිත් විජයමුණි සොයිසා ප්‍රකාශ කළේ තුවාල ලැබූ කාන්තාවට වන්දියක් ලබාදීමට කටයුතු කරන බවයි. මේ අතර අම්පාර පැරණිගම ප්‍රදේශයේ ජනතාවද වන අලි තර්ජන නිසා දැඩි පීඩාවට පත්ව සිටිනවා. දින කිහිපයක මෙහෙයුමකින් හෝ එම වන අලි පළවාහැරීමට කටයුතු කරන ලෙස ඔවුන් වනජීවී නිලධාරීන්ගෙන් ඉල්ලා සිටියා. මේ අතර, ගල්ගමුව ප්‍රදේශයේ සැරිසරමින් ජීවිත 4 ක් අහිමි කළ වන අලියා අද පෙරවරුවේ වනජීවී නිලධාරීන් විසින් අල්වා ගනු ලැබුවා. ඒ, අලූත්වැව - වල්මිල්නෑව ප්‍රදේශයේදියි."}