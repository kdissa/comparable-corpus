{"Header": "ඇඹිලිපිටියට පොලිසිය කඩා පනී", "Time": "Tuesday, 02 June 2015 - 20:32", "Url": "http://www.hirunews.lk/sinhala/110640/%E0%B7%83%E0%B6%82%E0%B7%80%E0%B7%92%E0%B6%B0%E0%B7%8F%E0%B6%BA%E0%B6%9A%E0%B6%BA%E0%B6%B1%E0%B7%8A-6%E0%B6%9A%E0%B6%A7-%E0%B6%AF%E0%B6%B1%E0%B7%8A%E0%B7%83%E0%B6%BD-%E0%B6%B4%E0%B7%9C%E0%B6%BD%E0%B7%93%E0%B7%83%E0%B7%92%E0%B6%BA%E0%B7%9A", "Content": "පොසොන් පොහොය නිමිත්තෙන් සංවිධාන කර තිබූ අයිස්ක්‍රීම් දන්සලක සංවිධායකයන් අතර සිදුවූ බහින්බස්වීමක් දුරදිග ගොස් හටගත් ගැටුමක් හේතුවෙන් 6 දෙනෙකු පොලිස් අත්අඩංගුවට පත්වීමේ පුවතක් ඇඹිලිපිටිය - තෙල්බදුආර ප්‍රදේශයෙන් අද (02) වාර්තාවුණා. පොලීසිය සඳහන් කළේ අද පෙරවරුවේ අයිස්ක්‍රීම් දන්සල ආරම්භ කිරීම සඳහා සංවිධායක කමිටුව ඊයේ රාත්‍රියේ දන්සල පැවැත්වෙන ස්ථානය සූදානම් කර  ඇති බවයි. එහිදී බීමතින් සිටි දෙදෙනෙකු අතර ගැටුමක් ඇතිවුණා. පසුව සංවිධායකයන් දෙපැත්තකට බෙදී එකිනෙකාට ප්‍රහාර එල්ල කරගෙන ඇති අතර එම අවස්ථාවේදී ප්‍රදේශවාසියෙකු විසින් පොලීසියට මේ පිළිබඳව දැනුම්දී ඇති බව සඳහන්. පසුව පොලීසිය එම ස්ථානයට ගොස් පිරිස අත්අඩංගුවට  ගෙන ඇති අතර එක් පුද්ගලයෙකු මාංචු සහිතව පොලිස් අත්අඩංගුවෙන් පලාගොස් තිබෙනවා. පලාගිය පුද්ගලයා සොයා පරීක්ෂණ ආරම්භ කර ඇති බවයි ඇඹිලිපිටිය පොලීසියේ ප්‍රකාශකයෙකු සඳහන් කළේ. කෙසේ වෙතත් ගම්වාසීන් හිරු ප්‍රවෘත්ති අංශයට සඳහන් කළේ පලාගිය පුද්ගලයා නිසා ගමේ තරුණයින් අත්අඩංගුවට ගැනීමට පොලීසිය උත්සාහ කරන බවයි."}