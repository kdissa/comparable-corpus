{"Header": "අලූත් වාහන බද්දක් දැන් ක්‍රියාත්මකයි", "Time": "Saturday, 02 November 2019 - 19:10", "Url": "http://www.hirunews.lk/sinhala/227484/%E0%B6%85%E0%B6%BD%E0%B7%96%E0%B6%AD%E0%B7%8A-%E0%B7%80%E0%B7%8F%E0%B7%84%E0%B6%B1-%E0%B6%B6%E0%B6%AF%E0%B7%8A%E0%B6%AF%E0%B6%9A%E0%B7%8A-%E0%B6%AF%E0%B7%90%E0%B6%B1%E0%B7%8A-%E0%B6%9A%E0%B7%8A%E2%80%8D%E0%B6%BB%E0%B7%92%E0%B6%BA%E0%B7%8F%E0%B6%AD%E0%B7%8A%E0%B6%B8%E0%B6%9A%E0%B6%BA%E0%B7%92", "Content": "මෙම මස පළමුවැනිදා සිට ක්‍රියාත්මක වන පරිදි සුඛෝපභෝගි වාහන සඳහා රජය විසින් නව බද්දක් පනවා ඇති බව ලංකා වාහන ආනයනකරුවන්ගේ සංගමය අනාවරණ කරනවා. එම සංගමය අවධාරණය කරන්නේ කුඩා වාහන වල බදු අඩු කර ඇති බවට රජය විසින් වැරදි මතයක් ප්‍රචාරය කරමින් පවතින බවයි. මුදල් අමාත්‍යාංශය විසින් පසුගිය 29 වනදා නිකුත් කළ නිවේදනයක දැක්වුණේ 2019 අයවැය යෝජනා යටතේ පැනවූ සුඛෝපභෝගි රථ වාහන බද්ද කුඩා වාහන සඳහා බල නොපාන බවයි. එසේම, සුඛෝපභෝගි මෝටර් රථ සහ ජිප් රථ සඳහා පමණක් මෙම නව බදු අදාළ වන අතර, කුඩා මෝටර් රථ කිසිවකටත් නව බදු අදාළ නොවන බවයි එම නිවේදනයේ වැඩිදුරටත් සඳහන් වුණේ. මේ අතර, වෑන් රථ, තනි කැබ් රථ, ද්විත්ව කැබ් රථ, මෝටර් සයිකල් සහ මෝටර් ට්‍රයිසිකල් යන වාහන ද නව සුඛෝපභෝගි බද්දට යටත් නොවන බව මුදල් අමාත්‍යාංශය ප්‍රකාශ කළා. නව බදු අය නොකරන කුඩා ප්‍රමාණයේ වාහන අතරට, ටොයෝටා විට්ස්, සුසුකි එව්රි, ටොයොටා රූමි, සුසුකි ඇල්ටෝ, සුසුකි බෙලීනෝ, ඩයිහට්සු පෙට්‍රල්, හොන්ඩා ගේ‍්‍රස්, සුසුකි වැගන්ආර්, ටොයෝටා ඇක්වා යන මාදිලි මෙන්ම, ඇක්සියෝ, ප්‍රිමියෝ සහ ඇලියොන් යන මාදිලිවල සාමාන්‍ය වාහන ද මෙම සුඛෝපභෝගික බද්දට යටත් නොවන බව මුදල් අමාත්‍යාංශ නිවේදනයේ දැක්වුණා. මුදල් අමාත්‍යාංශය නිකුත් කළ නිවේදනයේ එසේ දැක්වුණ ද, ලංකා වාහන ආනයනකරුවන්ගේ සංගමය පවසන්නේ රජය සුඛෝපභෝගි වාහන සඳහා නව බද්දක් පනවා ඊට කුඩා වාහන සඳහා බදු අයත් නොවන බවට වැරදි මතයක් ප්‍රචාරය කරමින් පවතින බවයි. ඒ සම්බන්ධයෙන් අදහස් දැක්වූ ලංකා වාහන ආනයනකරුවන්ගේ සංගමයේ සභාපති ඉන්දික සම්පත් මෙරෙන්චිගේ කියා සිටියේ විනිමය අනුපාතික සමඟ එය එසේ සිදුවන බවට ප්‍රකාශ කළ නොහැකි බවයි."}