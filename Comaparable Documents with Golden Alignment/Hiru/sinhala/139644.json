{"Header": "ගිලන් රථයකට පහර දුන් සැකකරුවන් දෙදෙනා රක්ෂිත බන්ධනාගාරයට", "Time": "Tuesday, 02 August 2016 - 15:19", "Url": "http://www.hirunews.lk/sinhala/139644/%E0%B6%9C%E0%B7%92%E0%B6%BD%E0%B6%B1%E0%B7%8A-%E0%B6%BB%E0%B6%AE%E0%B6%BA%E0%B6%9A%E0%B6%A7-%E0%B6%B4%E0%B7%84%E0%B6%BB-%E0%B6%AF%E0%B7%94%E0%B6%B1%E0%B7%8A-%E0%B7%83%E0%B7%90%E0%B6%9A%E0%B6%9A%E0%B6%BB%E0%B7%94%E0%B7%80%E0%B6%B1%E0%B7%8A-%E0%B6%AF%E0%B7%99%E0%B6%AF%E0%B7%99%E0%B6%B1%E0%B7%8F-%E0%B6%BB%E0%B6%9A%E0%B7%8A%E0%B7%82%E0%B7%92%E0%B6%AD-%E0%B6%B6%E0%B6%B1%E0%B7%8A%E0%B6%B0%E0%B6%B1%E0%B7%8F%E0%B6%9C%E0%B7%8F%E0%B6%BB%E0%B6%BA%E0%B6%A7", "Content": "ඒකාබද්ධ විපක්ෂය දියත් කළ පාද යාත්‍රාව අතරතුර රෝගියෙකු රැගෙන ඒම සඳහා යමින් සිටි ගිලන් රථයකට පහර දීමේ සිද්ධිය සම්බන්ධයෙන් අත්අඩංගුවට ගත් පුද්ගලයින් දෙදෙනා අනිද්දා (04) දක්වා රක්ෂිත බන්ධනාගාර ගත කර තිබෙනවා. ඒ, ඔවුන් අද (02) මහනුවර මහේස්ත්‍රාත් අධිකරණය වෙත ඉදිරිපත් කළ අවස්ථාවේදියි. පේරාදෙණිය පොලීසිය මෙලෙස අත්අඩංගුවට ගෙන ඇත්තේ 49 හැවිරිදි සහ 53 හැවිරිදි පේරාදෙණිය හිඳගල සහ මැදබෝවල ප්‍රදේශයේ පදිංචිකරුවන් දෙදෙනෙක්. පසුගිය 28 වනදා පේරාදෙණිය ප්‍රදේශයෙන් මෙම පාද යාත්‍රාව ගමන් ආරම්භ කළ අවස්ථාවේ කොළඹ නුවර ප්‍රධාන මාර්ගයේ රථවාහන තදබදයක් හටගත්තා. එහිදී මෙම ගිලන් රථය එම ස්ථානය පසු කරමින් යාමට පැමිණි අවස්ථාවේදී එහි සිටි පිරිස් ඊට පහර දී තිබුණා. පොලිසිය පැවසුවේ අයුතු ජනරාශිය, සාපරාදි බියගැන්වීම, පොදු දේපලවලට හානි සිදුකිරීම ඇතුලු චෝදනා කිහිපයක් යටතේ සැකකරුවන්ට නඩු පවරන බවයි. සැකකරුවන් හඳුනාගැනීමේ පෙරට්ටුවක් සඳහා ඉදිරිපත් කෙරුණු අතර ඔවුන් අද මහනුවර මහේස්ත්‍රාත් බුද්ධික ශ්‍රී රාගල මහතා හමුවට ඉදිරිපත් කිරීමෙන් පසු මේ මස 11 වනදා දක්වා රක්ෂිත බන්ධනාගාරගත කිරීමට නියෝග කෙරුණා. පොලීසිය සඳහන් කළේ සිද්ධියට සම්බන්ධ ඉතිරි සැකකරුවන් වීඩියෝ දර්ශන සහ ජායාරූප උපයෝගී කරගනිමින් අත්අඩංගුවට ගැනීමට කටයුතු කරන බවයි."}