{"Header": "පක්ෂ ගැටලු සාකච්ඡා මාර්ගයෙන් විසඳ ගත හැකියි - ජනපති", "Time": "Friday, 02 September 2016 - 13:11", "Url": "http://www.hirunews.lk/sinhala/142068/%E0%B6%B4%E0%B6%9A%E0%B7%8A%E0%B7%82-%E0%B6%9C%E0%B7%90%E0%B6%A7%E0%B6%BD%E0%B7%94-%E0%B7%83%E0%B7%8F%E0%B6%9A%E0%B6%A0%E0%B7%8A%E0%B6%A1%E0%B7%8F-%E0%B6%B8%E0%B7%8F%E0%B6%BB%E0%B7%8A%E0%B6%9C%E0%B6%BA%E0%B7%99%E0%B6%B1%E0%B7%8A-%E0%B7%80%E0%B7%92%E0%B7%83%E0%B6%B3-%E0%B6%9C%E0%B6%AD-%E0%B7%84%E0%B7%90%E0%B6%9A%E0%B7%92%E0%B6%BA%E0%B7%92-%E0%B6%A2%E0%B6%B1%E0%B6%B4%E0%B6%AD%E0%B7%92", "Content": "ජගත් මහ ලේකම් බෑන් කී මූන්, රජය ගෙන යන වැඩපිළිවෙල සම්බන්ධයෙන් තමා සමඟ සතුටින් අදහස් හුවමාරු කරගත් බව ජනාධිපති මෛත්‍රීපාල සිරිසේන ප්‍රකාශ කළා. ජනාධිපතිවරයා මෙම කරුණු අනාවරණය කළේ ජනාධිපති මන්දිරයේදී අද (02) පෙරවරුවේ මාධ්‍ය ආයතන ප්‍රධානීන් සමඟ පැවති සාකච්ඡාවකට එක්වෙමින්. එහිදී 2017 වසරේදී ශ්‍රී ලංකාව දුගී බවින් නිදහස් කර ගැනීමේ වැඩපිළිවෙල සම්බන්ධයෙන්ද ජනාධිපතිවරයා මාධ්‍ය ආයතන ප්‍රධානීන් දැනුවත් කළා. ලබන 04 වනදා කුරුණෑගලදී පැවැත්වෙන නිදහස් පක්ෂ 65 වන සංවත්සරය පිළිබඳව අදහස් දක්වමින් ජනාධිපතිවරයා කියා සිටියේ පක්ෂය වර්තමානයට ගැලපෙන අයුරින් ඉදිරියට පවත්වාගෙන යාම සඳහා මෙවර සංවත්සරයෙන් අනතුරුව කටයුතු කරන බවයි. පක්ෂ අර්බුදය සම්බන්ධයෙන් තවදුරටත් අදහස් දැක්වු ජනාධිපතිවරයා කියා සිටියේ  ඕනෑම කරුණක් සාකච්ඡා මාර්ගයෙන් විසඳා ගැනීමට හැකියාව පවතින බවයි. එමෙන්ම ශ්‍රී ලංකා නිදහස් පක්ෂය කොටස්වලට කැඩී යා නොහැකි බවත්,  ඕනෑම ගැටලූවක් සාමුහිකව විසඳා ගත හැකි බවත් ජනාධිපතිවරයා මෙහිදී අවධාරණය කළා. මේ අතර, තම නිල වෙබ් අඩවියට අනවසරයෙන් ඇතුළු වී එහි දත්ත වෙනස් කළ පාසල් සිසුවා සම්බන්ධයෙන්ද ජනාධිපතිවරයා මෙහිදී සිය අදහස් පළ කළා. තමන් දරුවන් සිටින පියෙකු ලෙස ඒ පිළිබඳව කටයුතු කිරීමට සූදානම් බවයි ජනාධිපතිවරයා පෙන්වා දුන්නේ."}