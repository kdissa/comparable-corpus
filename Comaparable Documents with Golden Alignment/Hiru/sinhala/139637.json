{"Header": "අධිකරණයෙන් නීතිපතිවරයාට නොතීසි", "Time": "Tuesday, 02 August 2016 - 13:10", "Url": "http://www.hirunews.lk/sinhala/139637/%E0%B6%85%E0%B6%B0%E0%B7%92%E0%B6%9A%E0%B6%BB%E0%B6%AB%E0%B6%BA%E0%B7%99%E0%B6%B1%E0%B7%8A-%E0%B6%B1%E0%B7%93%E0%B6%AD%E0%B7%92%E0%B6%B4%E0%B6%AD%E0%B7%92%E0%B7%80%E0%B6%BB%E0%B6%BA%E0%B7%8F%E0%B6%A7-%E0%B6%B1%E0%B7%9C%E0%B6%AD%E0%B7%93%E0%B7%83%E0%B7%92", "Content": "කොටහේන සහ ත්‍රිකුණාමලය ප්‍රදේශවල දෙමළ සහ මුස්ලිම් තරුණයන් 11 දෙනෙකු අතුරුදන්වීමේ සිද්ධියට අදාල නඩුව අද කැදවූ අවස්ථාවේදී අධිකරණ පිස්කල්වරයා මාර්ගයෙන් නීතිපතිවරයා වෙත නොතීසි නිකුත් කරන ලෙස කොළඹ කොටුව මහේස්ත්‍රාත් ලංකා ජයරත්න නියෝග කළා. මීට පෙර නඩුව කැදවූ අවස්ථාවේදී මහේස්ත්‍රාත්වරිය අධිකරණ රෙජිස්ට්‍රාර්වරයාට දැනුම් දුන්නේ මෙම නඩුවට මැදිහත්වන ලෙස නීතිපතිවරයාට ලියාපදිංචි තැපෑලෙන් දැනුම් දෙන ලෙසයි. ඒ, අගතියට පත් පාර්ශවය වෙනුවෙන් පෙනී සිටි නීතිඥයන් අධිකරණයෙන් කරුණු ලැබූ ඉල්ලීමකට අනුවයි. එහෙත් අද දිනයේ නඩුව කැදවූ අවස්ථාවේදී නීතිපතිවරයාගේ මැදිහත්වීමක් දක්නට නොලැබුණු අතර ඒ අනුවයි මහේස්ත්‍රාත්වරිය පිස්කල්වරයා මාර්ගයෙන් මෙලෙස නොතීසි නිකුත් කෙරුණේ. මෙහිදී විනිසුරුවරිය තවදුරටත් සඳහන් කළේ මෙම සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව මේ වනවිට පරීක්ෂයක් සිදුකර ඇති බවයි. අධිකරණ කටයුතුවලට සහය දැක්වීම නීතිපති දෙපාර්තමේන්තුවේ වගකීමක් බවද ඇය මෙහිදී සඳහන් කළා. 2008 - 2009 වසරවලදී මෙම තරුණයන් අතුරුදන්වූ බවට වාර්තා වූ අතර, මෙම සිද්ධීන් පිළිබඳව අපරාධ පරීක්ෂණ දෙපාර්තමේන්තුව පුළුල් පරීක්ෂණයක් ආරම්භ කළා. එහිදී අනාවරණ වුණේ එවකට නාවික හමුදාවේ නිලධාරීන් පිරිසක්ද මෙම අතුරුදන්වීමට සබඳතාවක් ඇති බවටයි. ඒ අනුව, මෙම සිද්ධිය පිළිබඳව හිටපු නාවික හමුදා ප්‍රකාශක කපිතාන් ඞී.කේ.පී. දසනායකගෙන් අපරාධ පරීක්ෂණ දෙපාර්තමේන්තුව පසුගිය වසරේ මාර්තු මාසයේදී ප්‍රශ්න කරනු ලැබුවා. කෙසේ වෙතත් මෙම නඩුව මේ මස 30 වැනිදා යලි කැදවනු ඇති."}