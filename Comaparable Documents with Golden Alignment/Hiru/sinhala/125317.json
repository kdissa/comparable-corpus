{"Header": "මත්පැන් අවුලකට අයියා - නංගී පැටලී හතරදෙනෙකු රෝහලේ", "Time": "Tuesday, 02 February 2016 - 17:11", "Url": "http://www.hirunews.lk/sinhala/125317/%E0%B6%B8%E0%B6%AD%E0%B7%8A%E0%B6%B4%E0%B7%90%E0%B6%B1%E0%B7%8A-%E0%B6%85%E0%B7%80%E0%B7%94%E0%B6%BD%E0%B6%9A%E0%B6%A7-%E0%B6%85%E0%B6%BA%E0%B7%92%E0%B6%BA%E0%B7%8F-%E0%B6%B1%E0%B6%82%E0%B6%9C%E0%B7%93-%E0%B6%B4%E0%B7%90%E0%B6%A7%E0%B6%BD%E0%B7%93-%E0%B7%84%E0%B6%AD%E0%B6%BB%E0%B6%AF%E0%B7%99%E0%B6%B1%E0%B7%99%E0%B6%9A%E0%B7%94-%E0%B6%BB%E0%B7%9D%E0%B7%84%E0%B6%BD%E0%B7%9A", "Content": "ඇල්පිටිය - නියාගම තල්ගස්වල සංවර්ධන ගම්මානයේ අද අලූයම ඇති වූ ගැටුමකින්  පුද්ගලයන් 04 දෙනෙකු තුවාල ලබා ඇල්පිටිය මූලික රෝහලට ඇතුලත් කර තිබෙනවා. පොලිස් මාධ්‍ය ප්‍රකාශක කාර්යාලය පැවසුවේ අලූයම එකට පමණ මෙම ගැටුම ඇති වී ඇත්තේ එකම පවුලේ සොයුරා සහ ඔහුගේ නැගණියගේ නිවසෙහි පුද්ගලයන් අතර බවයි. මීට දින කිහිපයකට පෙර, තම සොහොයුුරා නීති විරෝධී මත්පැන් ජාවාරමක නිරත වන බව ඔහුගේ නැගණිය පොලීසියට  පැමිණිලි කර තිබෙනවා. අනතුරුව ඔහු එම ජාවාරම නවතා දමා ඇති අතර පසුව අදාළ කාන්තාව තම නිවසේ මත්පැන් ජාවාරමක් ආරම්භ කර ඇති බව සඳහන්. මෙම සිද්ධිය මුල් කරගෙන දෙපාර්ශවය අතර මෙම ගැටුම ඇති වී තිබෙනවා. එහිදී කිසියම් පුද්ගලයෙකු අදාළ කාන්තාවගේ නිවසේ පවත්වාගෙන ගිය වෙළද සැලකට ගිනි තබා ඇති අතර වෙළද සැල සම්පූර්ණයෙන්ම විනාශ වී ඇති බව පොලීසිය ප්‍රකාශ කළා. එසේම එහිදී අසල පිහිටි ඇයගේ නිවසද ගිනි ගෙන ඇති අතර, එම නිවසේ තිබූ යතුරු පැදි දෙකක් ද විනාශ වී ඇති බවයි අප වාර්තාකරු පැවසුවේ."}