{"Header": "සබරගමුව සිසුන්ගේ පරීක්ෂණය හෙට.", "Time": "Sunday, 02 June 2013 - 19:27", "Url": "http://www.hirunews.lk/sinhala/60169/%E0%B7%83%E0%B6%B6%E0%B6%BB%E0%B6%9C%E0%B6%B8%E0%B7%94%E0%B7%80-%E0%B7%83%E0%B7%92%E0%B7%83%E0%B7%94%E0%B6%B1%E0%B7%8A%E0%B6%9C%E0%B7%9A-%E0%B6%B4%E0%B6%BB%E0%B7%93%E0%B6%9A%E0%B7%8A%E0%B7%82%E0%B6%AB%E0%B6%BA-%E0%B7%84%E0%B7%99%E0%B6%A7", "Content": "කලහකාරී ලෙස හැසිරුණු සබරගමුව විශ්වවිද්‍යාලයේ සිසුන් සම්බන්ධයෙන් විනය පරීක්ෂණ හෙට (03* දිනයේ ආරම්භ කරන බව විශ්වවිද්‍යාලයේ උපකුලපති මහාචාර්ය මහින්ද රූපසිංහ ප්‍රකාශ කළා. උපකුලපතිවරයා සදහන් කළේ හෙට දිනයේ ඊට අදාළ පරීක්ෂණ මණ්ඩලය පත් කිරීමට නියමිත බවයි. විභාග අයිතිය ලබාදීම ඇතුලූ ඉල්ලීම් කිහිපයක් මුල්කරගනිමින් සබරගමුව විශ්වවිද්‍යාලයේ සිසුන් කොළඹ - බදුල්ල ප්‍රධාන මාර්ගය අවහිර වන පරිදි ඊයේ (01) දහවල් විරෝධතාවක නිරත වුණා. එම විරෝධතාවය හේතුවෙන් බදුල්ල - කොළඹ ප්‍රධාන මාර්ගයේ ගමනාගමනය අවහිර වූ අතර, මගී ජනතාවට පීඩා සිදුවීම නිසා පොලීසිය විරෝධතාකරුවන් විසුරුවා හැරීමට කටයුතු කළා. එහිදී පොලීසිය විසින් කඳුළු ගෑස් ප්‍රහාරයක් ද එල්ල කළ අතර එම අවස්ථාවේ පොලීසිය හා විරෝධතාවයේ නිරතව සිටි විශ්වවිද්‍යාල සිසුන් අතර ඇති වූයේ උණුසුම්කාරී තත්ත්වයක්. එහිදී පොලිස් නිලධාරීන් 12 දෙනෙකු තුවාල ලැබූ අතර, කලහකාරී ලෙස හැසිරුණු විශ්වවිද්‍යාල සිසුන් 9 දෙනෙකු පොලිස් අත්අඩංගුවට පත්වුණා. අත්අඩංගුවට පත් සිසුන් ඊයේ සවස බලංගොඩ මහේස්ත්‍රාත්වරයා හමුවට ඉදිරිපත් කළ අතර එහිදී ඔවුන් ඇප මත මුදා හැරීමටයි නියෝග කළේ. සබරගමුව විශ්වවිද්‍යාලයේ මහා ශිෂ්‍ය සංගමය යළි පිහිටුවීම සහ එම විශ්වවිද්‍යාලයේ පන්ති තහනම් කළ ශිෂ්‍යයන් පස්දෙනෙකුගේ විභාග අයිතිය ලබාදෙන ලෙස ඉල්ලමින් පසුගිය මැයි මස 23 වැනිදා සබරගමුව සරසවි ශිෂ්‍ය එකමුතුව සත්‍යග්‍රහයක් ආරම්භ කළා. ඊට විශ්වවිද්‍යාල පාලනාධිකාරියෙන් ප්‍රතිචාරයක් නොලැබීම හේතුවෙන් සිසුන් හතරදෙනෙකු උපවාස ක්‍රියාමාර්ගයක් ආරම්භ කළේ පසුගිය 30 වැනිදායි. පෙරේදා (31) දිනයේ එය මාරාන්තික උපවාසයක් බවට පරිවර්තනය කළා. උසස් අධ්‍යාපන අමාත්‍ය එස්.බී. දිසානායක කියා සිටියේ පන්ති තහනමකට ලක් කර සිටි සිසුන්ගේ දඩුවම තවදුරටත් දැඩි කරන අතර, උපවාසයේ නිරත වූ සිසුන්ගේ ද ශිෂ්‍යභාවය අහෝසි කිරීමට කටයුතු කරන බවයි. උපවාසයන්හි නිරතවීමට විශ්වවිද්‍යාල සිසුන්ට අයිතියක් තිබෙන අතර, ඊට එරෙහිව ක්‍රියාමාර්ග ගැනීමට ඇමතිවරයාට හැකියාවක් නොමැති බවයි අන්තර් විශ්වවිද්‍යාලයීය ශිෂ්‍ය බල මණ්ඩලයේ කැදවුම්කරු සංජීව බණ්ඩාර ප්‍රකාශ කළේ. මේ අතර,  මෙම සිදුවීම සම්බන්ධයෙන් පෙරටුගාමී සමාජවාදී පක්ෂය ද නිවේදනයක් නිකුත් කර තිබෙනවා. එහි දේශපාලන මණ්ඩල සභික දුමින්ද නාගමුව කියා සිටියේ විශ්වවිද්‍යාල සිසුන්ගේ ගැටලූවලට විසදුම් ලබාදීම වෙනුවට ඒවා දේශපාලනීයකරණය කිරීමට උත්සාහ දරමින් සිටින බවයි. කොළඹ අද (02) පැවැති මාධ්‍ය හමුවකට එක්වෙමින් සමාජවාදී තරුණ සංගමයේ ජාතික සංවිධායක බිමල් රත්නායක සදහන් කළේ උසස් අධ්‍යාපන අමාත්‍යවරයාගේ ක්‍රියා කලාපය මෙම ගැටළුවලට හේතු වී ඇති බවයි. මේ අතර, විශ්වවිද්‍යාල සිසුන් හා පොලීසිය අතර ඇති වූ ගැටුමෙන් තුවාල ලැබූ පොලිස් නිලධාරීන් 12 දෙනා ප්‍රතිකාර ලබා රෝහලෙන් පිටත්ව ගොස් ඇති බව වැඩබලන මාධ්‍ය ප්‍රකාශක ජ්‍යෙෂ්ඨ පොලිස් අධිකාරී ප්‍රිශාන්ත ජයකොඩි කියා සිටියා. ඊට අමතරව මෙම සිදුවීම සම්බන්ධයෙන් තවදුරටත් පොලිස් පරීක්ෂණ සිදුවන බවයි වැඩබලන පොලිස් මාධ්‍ය ප්‍රකාශකවරයා සඳහන් කළේ."}