{"Header": "අගමැතිගේ වාහනයකට ගල් ගහපු  බලපිටිය සභාපති අත්අඩංගුවට.", "Time": "Monday, 02 February 2015 - 16:11", "Url": "http://www.hirunews.lk/sinhala/102536/%E0%B6%85%E0%B6%9C%E0%B6%B8%E0%B7%90%E0%B6%AD%E0%B7%92%E0%B6%9C%E0%B7%9A-%E0%B7%80%E0%B7%8F%E0%B7%84%E0%B6%B1%E0%B6%BA%E0%B6%9A%E0%B6%A7-%E0%B6%9C%E0%B6%BD%E0%B7%8A-%E0%B6%9C%E0%B7%84%E0%B6%B4%E0%B7%94-%E0%B6%B6%E0%B6%BD%E0%B6%B4%E0%B7%92%E0%B6%A7%E0%B7%92%E0%B6%BA-%E0%B7%83%E0%B6%B7%E0%B7%8F%E0%B6%B4%E0%B6%AD%E0%B7%92-%E0%B6%85%E0%B6%AD%E0%B7%8A%E0%B6%85%E0%B6%A9%E0%B6%82%E0%B6%9C%E0%B7%94%E0%B7%80%E0%B6%A7", "Content": "බලපිටිය ප්‍රාදේශීය සභාවේ සභාපති එ. දයාරත්න ඇතුළු තවත් 8 දෙනෙකු පොලිසිය අද (02) අත්අඩංගුවට ගෙන තිබෙනවා. පොලිස් මාධ්‍ය ප්‍රකාශක කාර්යාලය සඳහන් කළේ පසුගිය වසරේ ජුනි 11 වැනිදා අග්‍රාමාත්‍ය රනිල් වික්‍රමසිංහට අයත් රථයකට බලපිටිය ප්‍රදේශයේදී ගල්මුල් ප්‍රහාර එල්ල කිරීම සහ නීතිවිරෝධී රැස්වීම් සම්බන්ධයෙන් මොහු අත්අඩංගුවට ගත් බවයි. අත්අඩංගුවට ගත් පුද්ගලයින් අතර තවත් බලපිටිය ප්‍රාදේශීය සභාවේ මන්ත්‍රීවරයෙකු ද වන බවයි පොලිසිය පැවසුවේ. මේ අතර, සීතාවක ප්‍රාදේශීය සභාවේ සන්ධාන මන්ත්‍රී ගයාන් දුමින්ද අත්අඩංගුවට ගන්නා ලෙස අවිස්සාවේල්ල වැඩබලන මහේස්ත්‍රාත් චම්පා මුදලිගේ වරෙන්තු නියෝගයක් නිකුත් කළා. එම ප්‍රාදේශීය සභාවේ මන්ත්‍රීවරියකට නාම පුවරුවකින් පහර දී තුවාල කිරීමේ සිද්ධියක් සම්බන්ධයෙන් චෝදනා ලැබූ මන්ත්‍රීවරයා අධිකරණය ඉදිරියේ අද පෙනී නොසිටීම ඊට හේතුවයි."}