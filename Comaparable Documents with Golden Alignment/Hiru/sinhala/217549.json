{"Header": "අකුරැස්සේදී පොලිස් නිලධාරියෙකු ඝාතනය කළ සැකකරු වෙඩි හුවමාරුවකින් මරුට", "Time": "Sunday, 02 June 2019 - 7:10", "Url": "http://www.hirunews.lk/sinhala/217549/%E0%B6%85%E0%B6%9A%E0%B7%94%E0%B6%BB%E0%B7%90%E0%B7%83%E0%B7%8A%E0%B7%83%E0%B7%9A%E0%B6%AF%E0%B7%93-%E0%B6%B4%E0%B7%9C%E0%B6%BD%E0%B7%92%E0%B7%83%E0%B7%8A-%E0%B6%B1%E0%B7%92%E0%B6%BD%E0%B6%B0%E0%B7%8F%E0%B6%BB%E0%B7%92%E0%B6%BA%E0%B7%99%E0%B6%9A%E0%B7%94-%E0%B6%9D%E0%B7%8F%E0%B6%AD%E0%B6%B1%E0%B6%BA-%E0%B6%9A%E0%B7%85-%E0%B7%83%E0%B7%90%E0%B6%9A%E0%B6%9A%E0%B6%BB%E0%B7%94-%E0%B7%80%E0%B7%99%E0%B6%A9%E0%B7%92-%E0%B7%84%E0%B7%94%E0%B7%80%E0%B6%B8%E0%B7%8F%E0%B6%BB%E0%B7%94%E0%B7%80%E0%B6%9A%E0%B7%92%E0%B6%B1%E0%B7%8A-%E0%B6%B8%E0%B6%BB%E0%B7%94%E0%B6%A7", "Content": "අකුරැස්ස - ඌරුමුත්ත ප්‍රදේශයේදී පොලිස් නිලධාරියෙකු වෙඩි තබා ඝාතනය කළ සැකකරු අද අලූයම පොලීසිය සමඟ සිදුවූ වෙඩි හුවමාරුවකදී ජීවිතක්ෂයට පත්ව තිබෙනවා. පසුගිය 22 වැනිදා ඌරුමුත්ත ප්‍රදේශයේ නීතිවිරෝධී මත්පැන් වැටලීමක් අතරතුර එල්ල වූ වෙඩි ප්‍රහාරයකින් 30 හැවිරිදි කසුන් සම්පත් නැමති පොලිස් කොස්තාපල්වරයා ජීවිතක්ෂයට පත්වුණා. ඒ අනුව එම සිද්ධියට සම්බන්ධ සැකකරු අත්අඩංගුවට ගැනීම සඳහා ඌරුමුත්ත - උඩකන්ද ප්‍රදේශයේ  පොලීසිය අද අලූයම සෝදිසි මෙහෙයුමක් සිදුකර තිබෙනවා. එහිදී එම ප්‍රදේශයේම පදිංචි 56 හැවිරිදි සැකකරු නැවතත් පොලිස් නිලධාරීන්ට වෙඩි ප්‍රහාරයක් එල්ල කර ඇති බවයි පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර කියා සිටියේ. පොලිස් නිලධාරියෙකු විසින් එහිදී සිදුකරන ලද වෙඩි ප්‍රහාරයකින් සැකකරු තුවාල ලබා ඇති අතර, පසුව ඔහු අකුරැස්ස රෝහලට ඇතුළත් කර ඇති බව සඳහන්. ඉන් අනතුරුව සැකකරු ජීවිතක්ෂයට පත්ව ඇති බවයි පොලිස් මාධ්‍ය ප්‍රකාශකවරයා වැඩිදුරටත් කියා සිටියේ."}