{"Header": "වූහාන් සිට පැමිණි ශ්‍රී ලාංකිකයන් දියතලාවේ යහපත් සෞඛ්‍ය තත්ත්වයෙන් - මෙරට සාම්පල් පිරික්සන, වෛද්‍ය පර්යේෂණ ආයතනයේ වෛද්‍ය හිඟයක්", "Time": "Sunday, 02 February 2020 - 5:28", "Url": "http://www.hirunews.lk/sinhala/233526/%E0%B7%80%E0%B7%96%E0%B7%84%E0%B7%8F%E0%B6%B1%E0%B7%8A-%E0%B7%83%E0%B7%92%E0%B6%A7-%E0%B6%B4%E0%B7%90%E0%B6%B8%E0%B7%92%E0%B6%AB%E0%B7%92-%E0%B7%81%E0%B7%8A%E2%80%8D%E0%B6%BB%E0%B7%93-%E0%B6%BD%E0%B7%8F%E0%B6%82%E0%B6%9A%E0%B7%92%E0%B6%9A%E0%B6%BA%E0%B6%B1%E0%B7%8A-%E0%B6%AF%E0%B7%92%E0%B6%BA%E0%B6%AD%E0%B6%BD%E0%B7%8F%E0%B7%80%E0%B7%9A-%E0%B6%BA%E0%B7%84%E0%B6%B4%E0%B6%AD%E0%B7%8A-%E0%B7%83%E0%B7%9E%E0%B6%9B%E0%B7%8A%E2%80%8D%E0%B6%BA-%E0%B6%AD%E0%B6%AD%E0%B7%8A%E0%B6%AD%E0%B7%8A%E0%B7%80%E0%B6%BA%E0%B7%99%E0%B6%B1%E0%B7%8A-%E0%B6%B8%E0%B7%99%E0%B6%BB%E0%B6%A7-%E0%B7%83%E0%B7%8F%E0%B6%B8%E0%B7%8A%E0%B6%B4%E0%B6%BD%E0%B7%8A-%E0%B6%B4%E0%B7%92%E0%B6%BB%E0%B7%92%E0%B6%9A%E0%B7%8A%E0%B7%83%E0%B6%B1-%E0%B7%80%E0%B7%9B%E0%B6%AF%E0%B7%8A%E2%80%8D%E0%B6%BA-%E0%B6%B4%E0%B6%BB%E0%B7%8A%E0%B6%BA%E0%B7%9A%E0%B7%82%E0%B6%AB-%E0%B6%86%E0%B6%BA%E0%B6%AD%E0%B6%B1%E0%B6%BA%E0%B7%9A-%E0%B7%80%E0%B7%9B%E0%B6%AF%E0%B7%8A%E2%80%8D%E0%B6%BA-%E0%B7%84%E0%B7%92%E0%B6%9F%E0%B6%BA%E0%B6%9A%E0%B7%8A", "Content": "නව කොරෝනා වෛරසය වැළඳී ඇති බවට සැක කෙරෙන පුද්ගලයින් 16 දෙනෙකු දිවයිනේ රෝහල් 04 ක මේ වනවිට ප්‍රතිකාර ලබන බව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ පවසනවා. ඔහු කියා සිටියේ අයි.ඩී.එච් හෙවත් ජාතික බෝවන රෝග විද්‍යායතනයේ ප්‍රතිකාර ලබන රෝගීන් දස දෙනාගෙන් හය දෙනෙකු විදේශිකයන් බවයි. එමෙන්ම, ඊයේ දිනයේදී බොරැල්ල වෛද්‍ය පර්යේෂණ ආයතනයට කොරෝනා වෛරසය වැළඳී ඇති බවට සැක කෙරෙන පුද්ගලයින් දෙදෙනෙකුගේ සාම්පල ලැබී ඇති අතර, අද දිනයේදී තවත් පුද්ගලයින් පස් දෙනෙකුගේ සාම්පල පරීක්ෂාවට ලක් කිරීම සඳහා ලැබීමට නියමිත බවයි එහි අධ්‍යක්ෂ වෛද්‍ය ජයරුවන් බණ්ඩාර කියා සිටියේ. මේ අතර, කිසියම් පුද්ගලයෙකුට නව කොරෝනා වෛරසය වැළඳී ඇත්ද යන්න සම්බන්ධයෙන් තහවුරු කිරීම සඳහා පරීක්ෂණ සිදුකරන බොරැල්ල වෛද්‍ය පර්යේෂණ ආයතනයේ වෛද්‍යවරුන්ගේ හිඟයක් පවතින බවද ඔහු ප්‍රකාශ කළා. ඒ අනුව එම වෛද්‍ය ආයතනයට සෞඛ්‍ය අමාත්‍යාංශය හරහා මාරුවීම් ලද වෛද්‍යවරුන් එහි සේවය කිරීමට පැමිණීම මග හරිමින් සිටින බවයි බොරැල්ල වෛද්‍ය පර්යේෂණ ආයතනයේ අධ්‍යක්ෂ වෛද්‍ය ජයරුවන් බණ්ඩාර කියා සිටියේ. අදාළ වෛද්‍යවරුන් ඊට පෙර සේවය කළ අංශවලින් මේ වනවිට නිදහස් කර ඇති නමුත්, තවදුරටත් ඔවුන් වෛද්‍ය පර්යේෂණායතනයට පැමිණීම ප්‍රතික්ෂේප කරමින් සිටින බව වාර්තාවනවා. මේ අතර, චීනයේ වූහාන් නගරයේ සිට දිවයිනට ගෙන්වා ගත් ශ්‍රී ලාංකිකයන් 33 දෙනා මේ වනවිට දියතලාව යුද හමුදා මූලික රෝහලේ ස්ථාපිත විශේෂ නිරෝධායන මධ්‍යස්ථානයේ රඳවා සිටිනවා. මූලික පරීක්ෂණවලට අනුව ඔවුන්ගේ සෞඛ්‍ය තත්ත්වය යහපත් බවයි ඒ සම්බන්ධයෙන් සිදුකළ විමසීමකදී හමුදාවේ උසස් නිලධාරියෙකු සඳහන් කළේ. මෙම ශ්‍රී ලාංකිකයින් 33 දෙනා අතරට, කුඩා ළමයින් සිව් දෙනෙකු සහ කාන්තාවන් 16 දෙනෙකු ඇතුළත්. මෙම පිරිස දින 14 ක අධීක්ෂණයෙන් පසු සිසුන්, දෙමව්පියන්ට භාරදීමට අවශ්‍ය කටයුතු සැලසුම් කර තිබෙනවා. දියතලාව යුද හමුදා මූලික රෝහලේ ස්ථාපිත විශේෂ නිරෝධායන මධ්‍යස්ථානයේ රඳවා සිටින චීනයේ සිට පැමිණි ශ්‍රී ලාංකික සිසුවෙකු හිරු ප්‍රවෘත්ති අංශයට අදහස් දක්වමින් කියා සිටියේ එම මධ්‍යස්ථානය තුළ සියලු පහසුකම් ලබාදී ඇති බවයි."}