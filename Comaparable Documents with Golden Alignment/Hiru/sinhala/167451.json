{"Header": "බඹර ප්‍රහාරයකින් කාන්තාවන් 37ක් රෝහලට (ඡායාරූප)", "Time": "Wednesday, 02 August 2017 - 16:57", "Url": "http://www.hirunews.lk/sinhala/167451/%E0%B6%B6%E0%B6%B9%E0%B6%BB-%E0%B6%B4%E0%B7%8A%E2%80%8D%E0%B6%BB%E0%B7%84%E0%B7%8F%E0%B6%BB%E0%B6%BA%E0%B6%9A%E0%B7%92%E0%B6%B1%E0%B7%8A-%E0%B6%9A%E0%B7%8F%E0%B6%B1%E0%B7%8A%E0%B6%AD%E0%B7%8F%E0%B7%80%E0%B6%B1%E0%B7%8A-37%E0%B6%9A%E0%B7%8A-%E0%B6%BB%E0%B7%9D%E0%B7%84%E0%B6%BD%E0%B6%A7-%E0%B6%A1%E0%B7%8F%E0%B6%BA%E0%B7%8F%E0%B6%BB%E0%B7%96%E0%B6%B4", "Content": "බගවන්තලාව පොලිස් වසමට අයත් කර්කස්වෝල් වතුයායේ තේ දලූ නෙලමින් සිටි වතුකමිකරුවන් පිරිසකට හා එම වතුයාය හරහා ගමන් කළ පාසල් ගුරුවරියකට එල්ලවු බඹර ප්‍රහාරයකින් තුවාල ලැබු තිස්හත්දෙනෙකු බගවන්තලාව ප්‍රාදේශීය රෝහලට ඇතුලත් කළ බව බගවන්තලාව පොලිසිය පවසනවා. අද (02) පස්වරු 2.45 ට පමණ එල්ලවු මෙම බඹර ප්‍රහාරයෙන් වතුකමිකරු කාන්තාවන් තිස්හය දෙනෙකු රෝහලට ඇතුලත්කර ඇති අතර ඉන් කාන්තාවන් අටදෙනෙකු බාහිර රෝගි අංශයෙන් ප්‍රතිකාර ලබා පිටව ගිය බවත් වතුකමිකරු කාන්තාවන් විසිඅටදෙනෙකු නේවාසිකව ප්‍රතිකාර ලබන බවත් බගවන්තලාව රෝහලේ වෛද්‍යවරයෙකු පැවසුවා. එම බඹර ප්‍රහාරය එල්ලවන අවස්ථාවේ ඒ අසලින් මාර්ගයේ ගමන් කරමින් සිටි ගුරුවරියකටද බඹර ප්‍රහාරය එල්ලවි ඇති අතර තත්ත්වය බරපතල නිසා එම ගුරුවරියව වැඩි දුර ප්‍රතිකාර සදහා දික්ඔය මුලික රෝහල වෙත මාරුකර යවා තිබෙනවා. තේ පදුරක් මත තිබු බඹර කුඩුවක් තේ දලූ නෙලමින් සිටි වතුකමිකරු කාන්තාවකගේ පයට පෑගිමෙන් පසු බඹරු කුඩුව ඇවිස්සි මෙම ප්‍රහාරය එල්ලවු බවයි ප්‍රහාරයෙන් තුවාල ලබා නේවාසිකව ප්‍රතිකාර ලබන වතුකමිකරු කාන්තාවන් පැවසුවේ. ඡායාරූප - හැටන් රංජිත් රාජපක්ෂ"}