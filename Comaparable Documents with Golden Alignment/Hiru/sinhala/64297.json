{"Header": "ලකුණු අඩුවී සිසුවෙකු සිය දිවි නසා ගනී.", "Time": "Friday, 02 August 2013 - 19:15", "Url": "http://www.hirunews.lk/sinhala/64297/%E0%B6%BD%E0%B6%9A%E0%B7%94%E0%B6%AB%E0%B7%94-%E0%B6%85%E0%B6%A9%E0%B7%94%E0%B7%80%E0%B7%93-%E0%B7%83%E0%B7%92%E0%B7%83%E0%B7%94%E0%B7%80%E0%B7%99%E0%B6%9A%E0%B7%94-%E0%B7%83%E0%B7%92%E0%B6%BA-%E0%B6%AF%E0%B7%92%E0%B7%80%E0%B7%92-%E0%B6%B1%E0%B7%83%E0%B7%8F-%E0%B6%9C%E0%B6%B1%E0%B7%93", "Content": "පාසලේ දෙවන වාර විභාගයෙන් තමන්ට හිමි වුණු ලකුණු සංඛ්‍යාව අඩුවීම නිසා සිත් තැවුලට පත්ව 12 හැවිරිදි පාසල් සිසුවෙකු ගෙළ වැළලාගෙන සිය දිවි නසා ගත් පුවතක් හිරු ප්‍රවෘත්ති අංශයට අද (02) පස්වරුවේ වාර්තා වුණා. ඒ, තඹලගමුව - සාමිමලේ ප්‍රදේශයෙන්. තඹලගමුව - තුලතෝට්ටම් විද්‍යාලයේ 6 වන ශ්‍රේණියේ ඉගෙනුම ලැබූ පෝල්රාජ් පෝල් සැම්සන් නැමැති මෙම සිසුවා අද (02) සුපුරුදු පරිදි පාසලට ගියේ පාසල් වාරයේ අවසන් දිනයේ ලැබෙන වාර විභාග ලකුණු සටහන් ලබා ගැනීමටයි. පෙරවරු 11.40ට පමණ පාසලින් පිටත්ව යළි නිවසට පැමිණෙමින් සිටින අතරතුරයි මෙම සිසුවා සිය දිවි නසාගෙන ඇත්තේ. ඔහුගේ මව විදේශගතව සිටින අතර, පියා චෝදනාවක් හේතුවෙන් රක්ෂිත බන්ධනාගාරගතව සිටිනවා. සිය සොහොයුරා සහ සොහොයුරිය සමගයි 12 හැවිරිදි මෙම සිසුවා ජීවත් වී ඇත්තේ. මෙවැනි සුළු සිද්ධීන්වලට පාසල් සිසුන් සිය දිවි නසා ගැනීම පිළිබදව හිරු ප්‍රවෘත්ති අංශය ශ්‍රී ජයවර්ධනපුර විශ්වවිද්‍යාලයේ සමාජ විද්‍යා සහ මානව විද්‍යා අධ්‍යයන අංශයේ අංශාධිපති මහාචාර්ය එම්.ඩබ්ලිව්. ජයසුන්දරගෙන් විමසීමක් කළා."}