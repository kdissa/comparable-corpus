{"Header": "සම්මේලනයට ලැබෙන ආරාධනා ගැන විවිධ අදහස්", "Time": "Saturday, 02 September 2017 - 19:33", "Url": "http://www.hirunews.lk/sinhala/170016/%E0%B7%83%E0%B6%B8%E0%B7%8A%E0%B6%B8%E0%B7%9A%E0%B6%BD%E0%B6%B1%E0%B6%BA%E0%B6%A7-%E0%B6%BD%E0%B7%90%E0%B6%B6%E0%B7%99%E0%B6%B1-%E0%B6%86%E0%B6%BB%E0%B7%8F%E0%B6%B0%E0%B6%B1%E0%B7%8F-%E0%B6%9C%E0%B7%90%E0%B6%B1-%E0%B7%80%E0%B7%92%E0%B7%80%E0%B7%92%E0%B6%B0-%E0%B6%85%E0%B6%AF%E0%B7%84%E0%B7%83%E0%B7%8A", "Content": "හෙට පැවැත්වීමට නියමිත ශ්‍රී ලංකා නිදහස් පක්ෂයේ 66 වන සංවත්සරය පිළිබඳව නිදහස් පක්ෂය සහ ඒකාබද්ධ විපක්ෂයේ මන්ත්‍රීවරුන් විවිධ අදහස් පළ කළා. පාර්ලිමේන්තු මන්ත්‍රී රමේෂ් පතිරණ කියා සිටියේ තමන්ට පක්ෂ සම්මේලනයට ආරාධනා ලැබී නොමැති බවයි. එසේ ලැබුණත් ඊට සහභාගිවීමට තරම් වටපිටාවක් නොමැති බවයි ඔහු කියා සිටියේ. බස්නාහිර පළාත් ප්‍රධාන අමාත්‍ය ඉසුර දේවප්‍රිය ඒ සම්බන්ධයෙන් අදහස් පළ කරමින් කියා සිටියේ පක්ෂයේ කිසිවෙකුටත් එවැනි ආරාධනාවක් විශේෂයෙන් සිදුකර නොමැති බවයි. ආරාධනා පත්‍රයක් ලැබුණත් හිටපු ජනාධිපතිවරයා සම්මේලනයට සහභාගි නොවන බව ප්‍රකාශ කර තිබීම හේතුවෙන් ඒකාබද්ධ විපක්ෂයේ සියලූදෙනා එම තීන්දුවට අනුව කටයුතු කරන බවයි පාර්ලිමේන්තු මන්ත්‍රී ප්‍රසන්න රණතුංග කියා සිටියේ. නියෝජ්‍ය අමාත්‍ය නිශාන්ත මුතුහෙට්ටිගම මේ සම්බන්ධයෙන් අදහස් පළ කරමින් කියා සිටියේ තමන් තුන්වන වරටත් හිටපු ජනාධිපතිවරයාට පක්ෂ සම්මේලනයට එක්වන ලෙසට ආරාධනා කරන බවයි. ඔහු නොමැතිව පක්ෂය පාලූ ස්වභාවයක් ගන්නා බවද නියෝජ්‍ය අමාත්‍යවරයා සඳහන් කළා."}