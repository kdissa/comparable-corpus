{"Header": "දුම්රිය වෘත්තීය සමිති නීති උපදෙස් පතයි", "Time": "Tuesday, 02 July 2019 - 7:32", "Url": "http://www.hirunews.lk/sinhala/219486/%E0%B6%AF%E0%B7%94%E0%B6%B8%E0%B7%8A%E0%B6%BB%E0%B7%92%E0%B6%BA-%E0%B7%80%E0%B7%98%E0%B6%AD%E0%B7%8A%E0%B6%AD%E0%B7%93%E0%B6%BA-%E0%B7%83%E0%B6%B8%E0%B7%92%E0%B6%AD%E0%B7%92-%E0%B6%B1%E0%B7%93%E0%B6%AD%E0%B7%92-%E0%B6%8B%E0%B6%B4%E0%B6%AF%E0%B7%99%E0%B7%83%E0%B7%8A-%E0%B6%B4%E0%B6%AD%E0%B6%BA%E0%B7%92", "Content": "වැඩ වර්ජන ක්‍රියාමාර්ග අඛණ්ඩව පවත්වාගෙන යාම පිළිබදව නීති උපදෙස් ලබා ගැනීමට වර්ජනයට එක්වූ දුම්රිය වෘත්තීය සමිති තීරණය කර තිබෙනවා. ඒ අනුව අද (02) පෙරවරු 10ට වෘත්තීය සමිති නියෝජිතයන් සහ නීතිඥයින් ඒ  පිළිබදව සාකච්ඡා සිදුකරනු ඇති. දුම්රිය අත්‍යවශ්‍ය සේවාවක් බව ගැසට් මගින් ප්‍රකාශයට පත් කිරීම සහ හදිසි නීතිය ක්‍රියාත්මක වීම මෙම තත්ත්වයට හේතුවයි. දුම්රිය රියදුරන් ඇතුළු දුම්රිය සේවයේ ශ්‍රේණි කිහිපයක් පසුගිය දා වර්ජනයක් ආරම්භ කළේ වැටුප් විෂමතා ඉවත් කිරීමට අදාළ කැබිනට් අනුමැතිය හිමි වූ යෝජනා මෙතෙක් ක්‍රියාත්මක නොකිරීමට විරෝධය පළ කරමින්. පසුව එය සෑම බ්‍රහස්පතින්දාවකම මධ්‍යම රාත්‍රියේ සිට පැය 24ක්  සිදුකිරීමට ඔවුන් තීරණය කළා. දුම්රිය ධාවනය, මාර්ග නඩත්තු, සංඥා පද්ධති හා මෙහෙයුම්, ප්‍රවේශපත්‍ර නිකුත් කිරීම ඇතුළු සේවා අත්‍යවශ්‍ය සේවයන් ලෙස දක්වමින් රජය ගැසට් නිවේදනයක්  නිකුත් කළේ ඉන් අනතුරුවයි."}