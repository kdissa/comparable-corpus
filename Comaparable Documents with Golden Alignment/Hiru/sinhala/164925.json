{"Header": "පළාත් පාලන ගැසට් නිවේදනය ක්‍රියාත්මක වීම, මාස 3කින් කල් යයි", "Time": "Sunday, 02 July 2017 - 18:57", "Url": "http://www.hirunews.lk/sinhala/164925/%E0%B6%B4%E0%B7%85%E0%B7%8F%E0%B6%AD%E0%B7%8A-%E0%B6%B4%E0%B7%8F%E0%B6%BD%E0%B6%B1-%E0%B6%9C%E0%B7%90%E0%B7%83%E0%B6%A7%E0%B7%8A-%E0%B6%B1%E0%B7%92%E0%B7%80%E0%B7%9A%E0%B6%AF%E0%B6%B1%E0%B6%BA-%E0%B6%9A%E0%B7%8A%E2%80%8D%E0%B6%BB%E0%B7%92%E0%B6%BA%E0%B7%8F%E0%B6%AD%E0%B7%8A%E0%B6%B8%E0%B6%9A-%E0%B7%80%E0%B7%93%E0%B6%B8-%E0%B6%B8%E0%B7%8F%E0%B7%83-3%E0%B6%9A%E0%B7%92%E0%B6%B1%E0%B7%8A-%E0%B6%9A%E0%B6%BD%E0%B7%8A-%E0%B6%BA%E0%B6%BA%E0%B7%92", "Content": "පළාත් පාලන ආයතනවල නියමයන් බලාත්මක කිරීමේ ගැසට් නිවේදනය ක්‍රියාත්මක වන දිනය මාස 3කින් කල් දමා තිබෙනවා. මෙම ගැසට් නිවේදනය මේ වසරේ ජුලි මස 01 වන දා සිට ක්‍රියාත්මක කිරීමට නියමිතව තිබුණා. පළාත් සභා සහ පළාත් පාලන අමාත්‍ය ෆයිසර් මුස්තාෆා හිරු ප්‍රවෘත්ති අංශය කළ විමසීමකදී කියා සිටියේ පළාත් පාලන ඡන්ද විමසීම පවත්වන්නේ ද නැද්ද යන්නේ ද පිළිබදව තීරණය ගැනීමේ වගකීම මේ වන විට පාර්ලිමේන්තුවට පැවරී ඇති බවයි. තම අමාත්‍යාංශය මගින් සිදුකළ යුතු සියළු වගකීම් මේ වන විට ඉටු කර අවසන් කර ඇති බව ද ඔහු සඳහන් කළා. පළාත් පාලන ඡන්ද විමසීම සිදුකිරීමට අවශ්‍ය වන සීමා නිර්ණ අභියාචනා ක්‍රියාදාමය සහ  පළාත් පාලන ආයතනවල මන්ත්‍රීවරුන් සංඛ්‍යාව සංස්ථාපනය කර ගැසට් මගින් මේ වන විට ප්‍රකාශයට පත් කර අවසන් බව ද විෂය භාර අමාත්‍යවරයා සඳහන් කළා. එහෙත් පළාත් පාලන ඡන්ද විමසීම සිදුකිරීම සඳහා මැතිවරණ කොමසාරිස්වරයා ප්‍රකාශ කළ තාක්ෂණික සංශෝධන 55ක් ඇතුළත් කළ කෙටුම්පත පාර්ලිමේන්තුවේ අනුමැතිය සඳහා යොමු කර ඇති බවයි අමාත්‍යවරයා තවදුරටත් කියා සිටියේ. කෙසේ වෙතත්, කැෆේ සංවිධානයේ විධායක අධක්ෂ කීර්ති තෙන්නකෝන් සඳහන් කළේ නෛතික රාමුව භාවිතා කරමින් පළාත් පාලන ඡන්ද විමසීම කල් දැමීමට කටයුතු කරමින් සිටින බවයි. මේ සම්බන්ධයෙන් හිරු ප්‍රවෘත්ති අංශය මැතිවරණ කොමිසමේ සභාපති මහින්ද දේශප්‍රියගෙන් විමසීමක් කළ අතර, ඔහු කියා සිටියේ පළාත් පාලන ආයතනවල නියමයන් බලාත්මක කිරීමේ ගැසට් නිවේදනය ක්‍රියාත්මක කිරීම කල් දැමීම තුළින්, මැතිවරණය පැවැත්වීමට බාධාවක් වන්නේ දැයි තම කොමිසමේ නීති අංශයෙන් උපදෙස් ලබා ගැනීමට බලාපොරොත්තු වන බවයි."}