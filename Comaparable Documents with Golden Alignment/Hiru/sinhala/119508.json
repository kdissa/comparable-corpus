{"Header": "සේයා ඝාතනය සිද්ධියේ සැකකාර සමන් ජයලත් යළි රිමාන්ඩ්", "Time": "Monday, 02 November 2015 - 11:42", "Url": "http://www.hirunews.lk/sinhala/119508/%E0%B7%83%E0%B7%9A%E0%B6%BA%E0%B7%8F-%E0%B6%9D%E0%B7%8F%E0%B6%AD%E0%B6%B1%E0%B6%BA-%E0%B7%83%E0%B7%92%E0%B6%AF%E0%B7%8A%E0%B6%B0%E0%B7%92%E0%B6%BA%E0%B7%9A-%E0%B7%83%E0%B7%90%E0%B6%9A%E0%B6%9A%E0%B7%8F%E0%B6%BB-%E0%B7%83%E0%B6%B8%E0%B6%B1%E0%B7%8A-%E0%B6%A2%E0%B6%BA%E0%B6%BD%E0%B6%AD%E0%B7%8A-%E0%B6%BA%E0%B7%85%E0%B7%92-%E0%B6%BB%E0%B7%92%E0%B6%B8%E0%B7%8F%E0%B6%B1%E0%B7%8A%E0%B6%A9%E0%B7%8A", "Content": "සේයා සදෙව්මි ඝාතනය සම්බන්ධයෙන් අත්අඩංගුවට ගෙන දැනට රක්ෂිත බන්ධනාගාර ගතකර සිටින සමන් ජයලත් මේ මස 16 වනදා දක්වා රක්ෂිත බන්ධනාගාර ගතකර තිබෙනවා. ඒ, සැකකරු අද (02) මිනුවන්ගොඩ මහේස්ත්‍රාත් ඩී.ඒ. රුවන් පතිරණ හමුවට ඉදිරිපත් කිරීමෙන් පසුවයි. සේයා සදෙව්මි ඝාතනය සම්බන්ධයෙන් අත්අඩංගුවට ගෙන පසුව නිදහස් කෙරුණු දුනේෂ් ප්‍රියශාන්ත හෙවත් කොණ්ඩයාගේ වැඩිමහල් සහෝ්දරයා වන්නේද සමන් ජයලත්. කොටදෙනියාවේ පදිංචිව සිටි සේයා සදෙව්මි බක්මීදෙණිය නමැති අවුරුදු හතර හමාරක් වයසැති  දැරිය පසුගිය සැප්තැම්බර් 11 වනදා සෙනසුරාදා රාත්‍රියේ නිවසින් අතුරුදන් වී තිබුණා. ඇය මිත්තනිය සමඟ නින්දට ගොස් තිබූ අතර පසුව සොයා බලන විට ඇය නිවසේ නොසිටි බවයි සදෙව්මිගේ පියා ප්‍රකාශ කළේ. පසුව මේ පිළිබඳව කොටදෙනියාව පොලීසියට කළ පැමිණිල්ලකට අනුව දැරිය සෙවීමට පුළුල් මෙහෙයුමක් ක්‍රියාත්මක කෙරුණා. ඒ සඳහා  පොලිස් නිළ සුනඛයන් ද යොදා ගැනුනා. ඒ අනුව සෝදිසි මෙහෙයුමේ නිරත එක් පොලිස් කණ්ඩායමකට දිනකට පසු , නිවසට ආසන්නයේ ඇල ඉවුරක තිබී සදෙව්මි දැරියගේ නිරුවත් මළ සිරුර හමුවුණා."}