{"Header": "ගලේවෙලදී පොලිසියට එරෙහි උද්ඝෝෂණයක්.", "Time": "Saturday, 02 November 2013 - 13:07", "Url": "http://www.hirunews.lk/sinhala/70549/%E0%B6%9C%E0%B6%BD%E0%B7%9A%E0%B7%80%E0%B7%99%E0%B6%BD%E0%B6%AF%E0%B7%93-%E0%B6%B4%E0%B7%9C%E0%B6%BD%E0%B7%92%E0%B7%83%E0%B7%92%E0%B6%BA%E0%B6%A7-%E0%B6%91%E0%B6%BB%E0%B7%99%E0%B7%84%E0%B7%92-%E0%B6%8B%E0%B6%AF%E0%B7%8A%E0%B6%9D%E0%B7%9D%E0%B7%82%E0%B6%AB%E0%B6%BA%E0%B6%9A%E0%B7%8A", "Content": "ගලේවෙල ප්‍රදේශවාසීන් පිරිසක් නගරයේ ඔරලෝසු කණුව අසල අද (02) සාමකාමී උද්ඝෝෂණයක නිරත වුණා. ඒ ගලේවෙල රථවාහන අංශයේ පොලිස් ස්ථානාධිපතිවරයාට පහරදුන් බව පවසමින් ප්‍රදේශයේ තරුණයෙකු අත්අඩංගුවට ගැනීමේ සිද්ධියට විරෝධය පළ කිරීමටයි. ගලේවෙල ප්‍රදේශයේ පසුගිය 17 වැනිදා පැවති මංගල උත්සවයකට සහභාගිවී සිටියදී කිසියම් පිරිසක් තමන්ට පහරදුන් බව පවසමින් ගලේවෙල රථවාහන අංශයේ ස්ථානාධිපතිවරයා ගලේවෙල පොලිසියට පැමිණිල්ලක් කර තිබෙනවා. මේ සම්බන්ධයෙන් සිදුකළ පරීක්ෂණයකින් අනතුරුව, ගලේවෙල ප්‍රදේශවාසීයෙකු පසුගිය 17 වැනිදා අත්අඩංගුවට ගත් බව පොලිසිය සඳහන් කළා. මොහු දින 14 ක් රක්ෂිත බන්ධනාගාර ගත කෙරුණු අතර පසුගිය 29 වැනිදා ඇප ලබාදී මුදා හරනු ලැබුවා. සිද්ධියට සම්බන්ධ බව ප්‍රකාශ කරමින් තවත් පුද්ගලයෙකු පසුගිය 22 වැනිදා පොලිසියට භාරවුණා. ඔහු ද මේ වනවිට ඇප මත මුදා හැර තිබෙනවා. ආරියරත්න නමැති පුද්ගලයා හේතුවක් නොමැතිව අත්අඩංගුවට ගත් බවට එල්ල වන චෝදනා ගලේවෙල පොලිසිය ප්‍රතික්ෂේප කළා."}