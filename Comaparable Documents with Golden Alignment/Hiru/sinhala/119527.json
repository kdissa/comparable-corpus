{"Header": "අශෝභනව හැසිරුණු  DIG", "Time": "Monday, 02 November 2015 - 18:50", "Url": "http://www.hirunews.lk/sinhala/119527/%E0%B6%85%E0%B7%81%E0%B7%9D%E0%B6%B7%E0%B6%B1%E0%B7%80-%E0%B7%84%E0%B7%90%E0%B7%83%E0%B7%92%E0%B6%BB%E0%B7%94%E0%B6%AB%E0%B7%94-dig", "Content": "කොල්ලූපිටිය ප්‍රදේශයේ සමාජශාලාවකදී බීමත්ව නොමනා ලෙස හැසිරුණු බව කියන වයඹ පළාතේ දැනට සේවයේ නියුතු නියෝජ්‍ය පොලිස්පතිවරයෙකු සම්බන්ධයෙන් විමර්ශනයක් සිදුකර වාර්තාවක් ලබාදෙන ලෙසට ජාතික පොලිස් කොමිසම පොලිස්පතිවරයාට දැනුම්දී තිබෙනවා. එහි ලේකම් ආරියදාස කුරේ මේ බව කියා සිටියේ අද (02) පෙරවරුවේ මාධ්‍ය වෙත ප්‍රකාශයක් ලබාදෙමින්. ආණ්ඩුක්‍රම ව්‍යවස්ථා සභාවේ සහ පොලිස් කොමිසමේ සාමාජිකයන් අතර පසුගියදා පැවති ප්‍රථම සාකච්ඡාවේදී මෙම සිද්ධිය සම්බන්ධයෙන් අවධානය යොමුවී තිබෙනවා. එහිදී ආණ්ඩුක්‍රම ව්‍යවස්ථාවේ සභාපති කථානායක කරූ ජයසූරිය ඒ පිළිබඳව පරීක්ෂණයක් පවත්වා අවශ්‍ය පියවරක් ගන්නා ලෙසට කොමිසමට දැනුම් දෙනු ලැබුවා. ඒ අනුවයි පොලිස් කොමිසම විසින් මෙලෙස පොලිස්පතිවරයාගෙන් වාර්තාවක් ඉල්ලා ඇත්තේ. වයඹ පළාතේ දැනට සේවයේ නියුතු මෙම නියෝජ්‍ය පොලිස්පතිවරයා කොල්ලූපිටියේ පිහිටි  සමාජ ශාලාවකදී අධික ලෙස මත්පැන් පානය කර මෙලෙස අශෝභන ලෙස හැසිරුණු බවට වාර්තාවූයේ් පසුගිය සතියේයි. මෙම නියෝජ්‍ය පොලිස්පතිවරයා මේ වනවිට සේවා දිගුවක් ද ලබාගෙන තිබෙනවා."}