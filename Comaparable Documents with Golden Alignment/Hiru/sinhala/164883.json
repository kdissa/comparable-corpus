{"Header": "කැනඩාවට 150 යි", "Time": "Sunday, 02 July 2017 - 8:15", "Url": "http://www.hirunews.lk/sinhala/164883/%E0%B6%9A%E0%B7%90%E0%B6%B1%E0%B6%A9%E0%B7%8F%E0%B7%80%E0%B6%A7-150-%E0%B6%BA%E0%B7%92", "Content": "කැනඩාව රාජ්‍යයක් ලෙස නිල වශයෙන් නම් කර වසර 150 ක් සම්පූර්ණ වීම දැන් එහි සැමරෙනවා. ඒ සඳහා කැනඩාව පුරා නගර කේන්ද්‍ර කොටගෙන උත්සව සංවිධාන කර ඇති අතර, ප්‍රධාන සැමරුම ඔටාවා අගනුවර පාර්ලිමේන්තුව සමීපයේ පැවැත්වෙන්නේ අගමැති ජස්ටින් ටෲඩෝගේ ප්‍රධානත්වයෙන්. පොදු රාජ්‍ය මණ්ඩලයේ සාමාජිකයෙකු වන කැනඩාවේ රාජ්‍ය නායිකාව වන බ්‍රිතාන්‍ය දෙවන එලිසබෙත් මහ රැජින නියෝජනය කරමින් චාල්ස් කුමරු සහ කෝන්වෙල් ආර්යාව එරට 150 වන සැමරුමට එක්වනවා. යූ ටූ රොක් සංගීත කණ්ඩායමේ සංදර්ශනයකින් සැමරුම් උත්සවය රස ගැන්වුණු අතර, කැනඩාවට ජූලි පළවනදා උදාවූ මැදියම් රැයේ දැවැන්ත ගිණිකෙළි සංදර්ශනයක්ද පැවැත්වුණා. වත්මන් කැනඩාවේ බහුසංස්කෘතිය පිළිබිඹු කරමින් ඉන්දියානු නර්තනයන්ද සැමරුම් උත්සවයට එක්කර තිබෙනවා. කෙසේ නමුත් කැනඩාව වසර 150 ක ඉතිහාසයක් ඇති රටක් ලෙස හැඳින්වීම එහි සැබෑ ඉතිහාසය විකෘති කිරීමක් බව පවසමින් එරට ස්වදේශික ජනතාව විරෝධතාවන්හි නිරතවී තිබෙනවා. කැනඩාවට එංගලන්ත සහ ප්‍රංශ සංක්‍රමණිකයන් පැමිණීමට  පෙර එම ස්වදේශිකයන් එහි වසර දහස් ගණනක් තිස්සේ වාසය කිරිම ඊට හේතුවයි."}