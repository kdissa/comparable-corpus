{"Header": "කොටපොල අමරකිත්ති හිමියන් පහරදුන් බවට පුද්ගලයකුගෙන් පැමිණිල්ලක්", "Time": "Saturday, 02 July 2016 - 19:38", "Url": "http://www.hirunews.lk/sinhala/137038/%E0%B6%9A%E0%B7%9C%E0%B6%A7%E0%B6%B4%E0%B7%9C%E0%B6%BD-%E0%B6%85%E0%B6%B8%E0%B6%BB%E0%B6%9A%E0%B7%92%E0%B6%AD%E0%B7%8A%E0%B6%AD%E0%B7%92-%E0%B7%84%E0%B7%92%E0%B6%B8%E0%B7%92%E0%B6%BA%E0%B6%B1%E0%B7%8A-%E0%B6%B4%E0%B7%84%E0%B6%BB%E0%B6%AF%E0%B7%94%E0%B6%B1%E0%B7%8A-%E0%B6%B6%E0%B7%80%E0%B6%A7-%E0%B6%B4%E0%B7%94%E0%B6%AF%E0%B7%8A%E0%B6%9C%E0%B6%BD%E0%B6%BA%E0%B6%9A%E0%B7%94%E0%B6%9C%E0%B7%99%E0%B6%B1%E0%B7%8A-%E0%B6%B4%E0%B7%90%E0%B6%B8%E0%B7%92%E0%B6%AB%E0%B7%92%E0%B6%BD%E0%B7%8A%E0%B6%BD%E0%B6%9A%E0%B7%8A", "Content": "ශාන්ති පදනමේ අනුශාසක පූජ්‍ය කොටපොල අමරකිත්ති හිමියන් සේරුවිල මංගල මහා විහාරයේදී තමන්ට පහරදුන් බවට පුද්ගලයෙකු සේරුනුවර පොලිසියට පැමිණිලි කර තිබෙනවා. කෙසේ වෙතත්, පූජ්‍ය කොටපොල අමරකිත්ති හිමියන් පැවසුවේ තමන් කිසිවෙකුට පහර නොදුන් බවයි. සේරුවිල මංගල මහා විහාරයේ විහාරාධිපතිව වැඩසිටි පූජ්‍ය සේරුනුවර සරණකිත්ති හිමියන්ගේ අපවත්වීමෙන් පසු එම විහාරයේ විහාරාධිපති ධුරය පිළිබඳ මතභේදාත්මක තත්ත්වයක් ඇතිවුණා. ඒ, එම විහාරාධිපති ධුරය සඳහා පූජ්‍ය කොටපොල අමරකිත්ති හිමියන් සහ වත්මන් විහාරාධිපති පූජ්‍ය මුංහේනේ මෙත්තාරාම හිමියන් අයිතිය ප්‍රකාශ කිරීමත් සමඟයි. මෙම ගැටලූව සම්බන්ධයෙන් මුතූර් අධිකරණයේ මේ වනවිට නඩුවක් විභාගවෙමින් පවතින අතර, එම විහාරයට වැඩම කිරීම තහනම් කරමින් පූජ්‍ය කොටපොල අමරකිත්ති හිමියන්ට වාරණ නියෝගයක්ද පනවා තිබෙනවා. කෙසේ වෙතත්, පසුගිය 29 වනදා අමරකිත්ති හිමියන් ඇතුළු පිරිසක් පොලිස් නිලධාරීන්ද සමඟ සේරුවිල මංගල මහා විහාරය වෙත වැඩම කර තිබුණා. විහාරයට වැඩම කළ අමරකිත්ති හිමියන් ඇතුළු පිරිස සංඝාවාසය විවෘත කරන ලෙසට විහාරයේ සිටි ස්වාමීන් වහන්සේ නමකගෙන් ඉල්ලීමක් කර තිබෙනවා. මේ අතරතුරදී විහාරයේ සිටි පුද්ගලයෙක් මෙම සිදුවීම පටිගත කර තිබුණා. ප්‍රියන්ත වීරකෝන් නැමැති මෙම පුද්ගලයා පවසන්නේ සිද්ධිය පටිගත කිරීම නිසා පූජ්‍ය කොටපොල අමරකිත්ති හිමියන් සමඟ පැමිණි පිරිස තමන්ට පහරදුන් බවයි. කෙසේ වෙතත්, පූජ්‍ය කොටපොල අමරකිත්ති හිමියන්ගෙන් මේ පිළිබඳව අප සිදුකළ විමසීමකදී උන්වහන්සේ අදාළ චෝදනාව ප්‍රතික්ෂේප කළා."}