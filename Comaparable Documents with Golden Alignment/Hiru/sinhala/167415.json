{"Header": "සයිටම් වලට එරෙහිව රාජ්‍ය ආයතන ඉදිරිපිට කළු කොඩි ඔසවයි - වෛද්‍යවරුත් කළු පටි පළදී", "Time": "Wednesday, 02 August 2017 - 12:58", "Url": "http://www.hirunews.lk/sinhala/167415/%E0%B7%83%E0%B6%BA%E0%B7%92%E0%B6%A7%E0%B6%B8%E0%B7%8A-%E0%B7%80%E0%B6%BD%E0%B6%A7-%E0%B6%91%E0%B6%BB%E0%B7%99%E0%B7%84%E0%B7%92%E0%B7%80-%E0%B6%BB%E0%B7%8F%E0%B6%A2%E0%B7%8A%E2%80%8D%E0%B6%BA-%E0%B6%86%E0%B6%BA%E0%B6%AD%E0%B6%B1-%E0%B6%89%E0%B6%AF%E0%B7%92%E0%B6%BB%E0%B7%92%E0%B6%B4%E0%B7%92%E0%B6%A7-%E0%B6%9A%E0%B7%85%E0%B7%94-%E0%B6%9A%E0%B7%9C%E0%B6%A9%E0%B7%92-%E0%B6%94%E0%B7%83%E0%B7%80%E0%B6%BA%E0%B7%92-%E0%B7%80%E0%B7%9B%E0%B6%AF%E0%B7%8A%E2%80%8D%E0%B6%BA%E0%B7%80%E0%B6%BB%E0%B7%94%E0%B6%AD%E0%B7%8A-%E0%B6%B4%E0%B6%A7%E0%B7%92-%E0%B6%B4%E0%B7%85%E0%B6%AF%E0%B7%93", "Content": "මාළඹේ පෞද්ගලික වෛද්‍ය විද්‍යාලය අහෝසි කිරීම ඇතුළු ඉල්ලීම් කිහිපයක් මුල් කර ගනිමින් සයිටම් විරෝධී ජන පවුර ප්‍රකාශයට පත් කළ ජාතික විරෝධතා දිනයට සමගාමීව රාජ්‍ය ආයතන බොහොමයක් ඉදිරිපිට කළු කොඩි ඔසවා ඇති බව වාර්තා වනවා. දුම්රිය මූලස්ථානය, ජාතික රෝහල, වරාය අධිකාරිය, විදුලිබල මණ්ඩල ප්‍රධාන කාර්යාලය, රජයේ මුද්‍රණාලය සහ නාරාහේන්පිට මිනුම්දෝරු කාර්යාලය ඇතුළු රාජ්‍ය ආයතන රැසක් ඉදිරිපිට අද පෙරවැවේ කළු කොඩි ඔසවා තිබූ ආකාරය එහි ගිය අප වාර්තාකරුවන්ට දැක ගන්නට ලැබුණා. තැපැල් මූලස්ථානය, රාජ්‍ය ඉංජිනේරු සංස්ථාව, මෙන්ම දැව සංස්ථාව ඉදිරිපිට ද විරෝධතා බැනරයක් අත්සන් කිරීම සිදුකෙරෙනවා. එමෙන්ම රජයේ වෛද්‍ය නිලධාරීන්ගේ සංගමයට අනුබද්ධ සියලුම වෛද්‍යවරුන් අද දින කළු පටි පැළඳ රෝගී ප්‍රතිකාර සේවා ලබාදෙන බවයි එම සංගමය කියා සිටියේ. යාපනය විශ්වවිද්‍යාලය හැර අනෙකුත් සියලුම සරසවි ඉදිරිපිට විරෝධතා සංවිධාන කර ඇති බවයි අන්තර් විශ්වවිද්‍යාලයීය ශිෂ්‍ය බල මණ්ඩලය කියා සිටියේ. දුෂ්කර ප්‍රදේශයන්හි රජයේ රෝහල්වල සේවය කරන දන්ත වෛද්‍යවරුන් එම රෝහල්වලින් මුදා හැර රජයට පවරා ගත් නෙවිල් ප්‍රනාන්දු රෝහලට අනුයුක්ත කර ඇති බව රජයේ දන්ත ශල්‍ය වෛද්‍ය නිලධාරීන්ගේ සංගමය පවසනවා. එහි ලේකම් වෛද්‍ය විපුල වික්‍රමසිංහ මේ බව කියා සිටියේ කොළඹ අද පැවැති මාධ්‍ය හමුවකට එක්වෙමින්. මේ අතර, මාළඹේ පෞද්ගලික වෛද්‍ය විද්‍යාලය අහෝසි කිරීම ඇතුළු ඉල්ලීම් කිහිපයක් මුල් කර ගනිමින් අන්තර් විශ්වවිද්‍යාලයීය ශිෂ්‍ය බල මණ්ඩලය සංවිධාන කළ පා ගමන අද කෑගල්ල - නෙළුම්දෙනිය නගරයෙන් ආරම්භ වුණා. ඔවුන් මේ වන විට අබේපුස්ස නගරයට ළඟා වෙමින් සිටින බවයි එහි සිටින හිරු වාර්තාකරු සඳහන් කළේ."}