{"Header": "සෞදියේ රැකියාවේ නිරත ශ්‍රමිකයන්ට බලපාන නවතම නීතිය මෙන්න", "Time": "Friday, 02 September 2016 - 18:40", "Url": "http://www.hirunews.lk/sinhala/142090/%E0%B7%83%E0%B7%9E%E0%B6%AF%E0%B7%92%E0%B6%BA%E0%B7%9A-%E0%B6%BB%E0%B7%90%E0%B6%9A%E0%B7%92%E0%B6%BA%E0%B7%8F%E0%B7%80%E0%B7%9A-%E0%B6%B1%E0%B7%92%E0%B6%BB%E0%B6%AD-%E0%B7%81%E0%B7%8A%E2%80%8D%E0%B6%BB%E0%B6%B8%E0%B7%92%E0%B6%9A%E0%B6%BA%E0%B6%B1%E0%B7%8A%E0%B6%A7-%E0%B6%B6%E0%B6%BD%E0%B6%B4%E0%B7%8F%E0%B6%B1-%E0%B6%B1%E0%B7%80%E0%B6%AD%E0%B6%B8-%E0%B6%B1%E0%B7%93%E0%B6%AD%E0%B7%92%E0%B6%BA-%E0%B6%B8%E0%B7%99%E0%B6%B1%E0%B7%8A%E0%B6%B1", "Content": "සෞදි අරාබියේ රැකියාවකට ගොස් සේවා ස්ථානයෙන් පැන ගියහොත් යළි මව්බිමට පැමිණීමේදී රුපියල් ලක්ෂ 4ක මුදලක් ගෙවීමට සිදුවනු ඇතැයි විදේශ සේවා නියුක්ති කාර්යාංශය ප්‍රකාශ කළා. ඒ, සෞදි අරාබිය, සැප්තැම්බර් මාසයේ සිට ක්‍රියාත්මක කරන නව ශ්‍රමික නීති අනුවයි. සෞදි අභ්‍යන්තර කටයුතු අමාත්‍යාංශය ප්‍රකාශයට පත් කළ අදාළ නීති එරට සේවය කරන සියලූ විදෙස් ශ්‍රමිකයන්ට බල පැවැත්වෙනවා. ඒ අනුව විදේශ ශ්‍රමිකයන් තම රැකියා ස්ථානයෙන් පැන ගියහොත් ඊට අදාළව සේවා යෝජකයා පැමිණිල්ලක් සිදුකර ඇත්නම් ශ්‍රමිකයා යළි සිය රට පැමිණීමට පිටවීමේ අවසර පත්‍රය ලබා ගැනීමේදී සෞදි රියාල් දස දහසක දඩ මුදලක් ගෙවිය යුතුයි. එය ආසන්න වශයෙන් රුපියල් තුන්ලක්ෂ 87,000ක මුදලක්. එසේම නේවාසික බලපත්‍රය කල් ඉකුත් වී ඇති අවස්ථාවකදී ද එම නීතිය බල පැවැත්වෙනවා. මෙම තත්ත්වය සැලකිල්ලට ගෙන තම සේවා ස්ථානවලින් පැන නොයන ලෙසත්, වීසා කල් ඉකුත් වී එරට රැදී නොසිටින ලෙසත්, සංචාරක වීසා ලබාගෙන සෞදියේ රැකියා සදහා නොයන ලෙසත් විදේශ සේවා නියුක්ති කාර්යාංශය ශ්‍රී ලාංකිකයන්ගෙන් ඉල්ලීමක් කළා."}