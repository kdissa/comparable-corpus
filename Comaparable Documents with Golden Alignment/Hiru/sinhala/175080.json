{"Header": "පෙම් පලහිලව්වක් නිසා බාලිකා පාසලක සිසුවියන් සිව්දෙනෙකු සිසුවෙක්ට තර්ජන කරලා", "Time": "Thursday, 02 November 2017 - 11:50", "Url": "http://www.hirunews.lk/sinhala/175080/%E0%B6%B4%E0%B7%99%E0%B6%B8%E0%B7%8A-%E0%B6%B4%E0%B6%BD%E0%B7%84%E0%B7%92%E0%B6%BD%E0%B7%80%E0%B7%8A%E0%B7%80%E0%B6%9A%E0%B7%8A-%E0%B6%B1%E0%B7%92%E0%B7%83%E0%B7%8F-%E0%B6%B6%E0%B7%8F%E0%B6%BD%E0%B7%92%E0%B6%9A%E0%B7%8F-%E0%B6%B4%E0%B7%8F%E0%B7%83%E0%B6%BD%E0%B6%9A-%E0%B7%83%E0%B7%92%E0%B7%83%E0%B7%94%E0%B7%80%E0%B7%92%E0%B6%BA%E0%B6%B1%E0%B7%8A-%E0%B7%83%E0%B7%92%E0%B7%80%E0%B7%8A%E0%B6%AF%E0%B7%99%E0%B6%B1%E0%B7%99%E0%B6%9A%E0%B7%94-%E0%B7%83%E0%B7%92%E0%B7%83%E0%B7%94%E0%B7%80%E0%B7%99%E0%B6%9A%E0%B7%8A%E0%B6%A7-%E0%B6%AD%E0%B6%BB%E0%B7%8A%E0%B6%A2%E0%B6%B1-%E0%B6%9A%E0%B6%BB%E0%B6%BD%E0%B7%8F", "Content": "සබරගමුව පළාතේ ප්‍රසිද්ධ බාලිකා පාසලක ශිෂ්‍යාවන් සිව්දෙනෙකු තමාට මරණ තර්ජන සිදුකළ බවට එම ප්‍රදේශයේ පදිංචි ශිෂ්‍යයෙකු විසින් කෑගල්ල පොලිසියට පැමිණිලි කර තිබෙනවා. එම ශිෂ්‍යයා මීට මාස කිහිපයකට පෙර අදාළ ශිෂ්‍යාවන් සිව්දෙනාගේ මිතුරියක සමඟින් පෙම් සම්බන්ධතාවක් පවත්වාගෙන ගොස් තිබුණා. නමුත් පසුගිය දිනක යම්කිසි හේතුවක් නිසා ඔවුන් දෙදෙනා අමනාප වී තිබෙනවා. මේ හේතුවෙන් සිත් තැවුලට පත් ශිෂ්‍යාව දින කිහිපයක් පාසල් ගොස් නැහැ. ඒ පිළිබඳ සොයා බැලූ ඇයගේ මිතුරියන් මෙම ගැටලුව විසඳා ගැනීමට එම ශිෂ්‍යාගේ නිවස සොයාගෙන එහි ගොස් තිබෙනවා. ඔවුන් එහිදී ප්‍රේම සම්බන්ධය නැවත ගොඩනගා ගතයුතු බවට ශිෂ්‍යාට තර්ජනය කර ඇති බවයි වාර්තා වන්නේ. එසේ නොකළහොත් තරුණයින් පිරිසක් යොදවා ඔහුට පහර දී ඝාතනය කරන බවටත් ප්‍රකාශ කර තිබෙනවා. පසුව මෙම සිසුවා විසින් කෑගල්ල පොලිසියට මේ පිළිබඳව පැමිණිලි කර තිබුණා. පැමිණිල්ල මත පොලීසිය විසින් අදාළ සිසුන් පිරිස කැඳවා සිද්ධිය සමථයකට පත්කළ බවයි අප වාර්තාකරු සඳහන් කළේ."}