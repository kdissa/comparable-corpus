{"Header": "ජංගම දුරකථන හරහා මැතිවරණ ප්‍රචාරක කටයුතුවලට වැට.", "Time": "Friday, 02 January 2015 - 12:51", "Url": "http://www.hirunews.lk/sinhala/100470/%E0%B6%A2%E0%B6%82%E0%B6%9C%E0%B6%B8-%E0%B6%AF%E0%B7%94%E0%B6%BB%E0%B6%9A%E0%B6%AE%E0%B6%B1-%E0%B7%84%E0%B6%BB%E0%B7%84%E0%B7%8F-%E0%B6%B8%E0%B7%90%E0%B6%AD%E0%B7%92%E0%B7%80%E0%B6%BB%E0%B6%AB-%E0%B6%B4%E0%B7%8A%E2%80%8D%E0%B6%BB%E0%B6%A0%E0%B7%8F%E0%B6%BB%E0%B6%9A-%E0%B6%9A%E0%B6%A7%E0%B6%BA%E0%B7%94%E0%B6%AD%E0%B7%94%E0%B7%80%E0%B6%BD%E0%B6%A7-%E0%B7%80%E0%B7%90%E0%B6%A7", "Content": "ජනාධිපතිවරණයට අදාලව විවිධ දුරකථන ජාල ඔස්සේ සිදුකෙරෙන මැතිවරණ ප්‍රචාරක කටයුතු වැලැක්වීම සඳහා පියවර ගැනීමට මැතිවරණ කොමසාරිස් මහින්ද දේශප්‍රිය සූදානම් වනවා.  අපේක්ෂකයන් ප්‍රවර්ධනය කිරීම සඳහා කෙටි පණිවුඩ සහ පටිගත කළ හ`ඩ පට එවීමේ සූදානමක් පවතින බවට පැමිණිලි ලැබී ඇති බවයි මැතිවරණ කොමසාරිස්වරයා නිකුත් කළ නිවේදනයක සඳහන් වන්නේ. ග්‍රාහකයන් නොදැනුවත්ව හෝ ඔවුන්ගේ කැමැත්තකින් තොරව මෙවැනි ප්‍රචාරක කටයුත්තක් සිදු කිරීම නිදහස් හා සාධාරණ මැතිවරණයකට බාධාවක් බව එම පැමිණිලිවල සඳහන් බවද මැතිවරණ කොමසාරිස්වරයා නිකුත් කළ නිවේදනයේ දැක්වෙනවා. මේ හේතුවෙන් එවැනි ප්‍රචාරක කටයුතුවලින් වැලකී සිටීම යෝග්‍ය බව සියලූ පාර්ශව වෙත දන්වන බවයි මැතිවරණ කොමසාරිස්වරයා කියා සිටියේ. ජන්ද විමසීමට පැය 48ක් තුල සිදුකෙරෙන එවැනි ප්‍රචාරක කටයුතු මැතිවරණ නීති උල්ලංඝණය කිරීමක්. මේ හේතුවෙන් එවැනි කෙටි පණිවුඩ හෝ හඩපට යැවීමෙන් වැලකී සිටින ලෙස සියලූම ස්ථාවර හා ජංගම දුරකතන සේවා සපයන සමාගම් වෙත දැන්වීමට කටයුතු කරන බවද මැතිවරණ කොමසාරිස්වරයා සඳහන් කළා. මේ අතර ජනාධිපතිවරණයට අදාලව නිල ජන්ද දැන්වීම් පත්‍රිකා බෙදා හැරීමේ කටයුතු මේවනවිට සියයට 90 කින් අවසන් බව තැපැල්පති රෝහණ අබේරත්න පවසනවා."}