{"Header": "දුමින්දට එස්.බී.ගෙන් පිළිතුරු", "Time": "Monday, 02 September 2019 - 7:09", "Url": "http://www.hirunews.lk/sinhala/223415/%E0%B6%AF%E0%B7%94%E0%B6%B8%E0%B7%92%E0%B6%B1%E0%B7%8A%E0%B6%AF%E0%B6%A7-%E0%B6%91%E0%B7%83%E0%B7%8A-%E0%B6%B6%E0%B7%93-%E0%B6%9C%E0%B7%99%E0%B6%B1%E0%B7%8A-%E0%B6%B4%E0%B7%92%E0%B7%85%E0%B7%92%E0%B6%AD%E0%B7%94%E0%B6%BB%E0%B7%94", "Content": "ශ්‍රී ලංකා නිදහස් පක්ෂයේ ජාතික සංවිධායක, පාර්ලිමේන්තු මන්ත්‍රී දුමින්ද දිසානායකට එක්සත් ජාතික පක්ෂය හා එකතුවීමේ අවශ්‍යතාවක් පවතින බව ශ්‍රී ලංකා පොදුජන පෙරමුණේ සාමාජිකත්වය ලබා ගත් පාර්ලිමේන්තු මන්ත්‍රී එස්.බී. දිසානායක ප්‍රකාශ කළා. ඔහු මේ බව කියා සිටියේ පාර්ලිමේන්තු මන්ත්‍රී දුමින්ද දිසානායක ඊයේ කළ ප්‍රකාශයක් පදනම් කර ගනිමින්. ශ්‍රී ලංකා පොදුජන පෙරමුණේ සාමාජිකත්වය ලබා ගත් එස්.බී. දිසානායක සහ ඩිලාන් පෙරේරා ඔවුන්ගේ ජාතික ලැයිස්තු මන්ත්‍රී ධුර ආපසු ලබාදීමට කටයුතු කරන ලෙසට ශ්‍රී ලංකා නිදහස් පක්ෂයේ ජාතික සංවිධායක, පාර්ලිමේන්තු මන්ත්‍රී දුමින්ද දිසානායක ඊයේ ඉල්ලීමක් කළා. මේ අතර, මාතර - වැලිගම ප්‍රදේශයේ ඊයේ පැවති උත්සවයකින් අනතුරුව මාධ්‍යවේදීන් නැගූ ප්‍රශ්නවලට පිළිතුරු ලබාදෙමින් නිදහස් සන්ධානයේ මහලේකම්, පාර්ලිමේන්තු මන්ත්‍රී මහින්ද අමරවීර කියා සිටියේ ඉදිරි ජනාධිපතිවරණයේදී නිදහස් පක්ෂයේ අනන්‍යතාව ආරක්ෂා නොවන්නේ නම් වෙනම තරග කිරීමට සිදුවන බවයි."}