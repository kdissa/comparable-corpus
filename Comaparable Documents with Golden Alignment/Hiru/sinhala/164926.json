{"Header": "ශිෂ්‍ය ව්‍යාපාරය පිළිබදව අව තක්සේරුවක් නොකළ යුතුයි - ගැමුණු විජේරත්න", "Time": "Sunday, 02 July 2017 - 19:06", "Url": "http://www.hirunews.lk/sinhala/164926/%E0%B7%81%E0%B7%92%E0%B7%82%E0%B7%8A%E2%80%8D%E0%B6%BA-%E0%B7%80%E0%B7%8A%E2%80%8D%E0%B6%BA%E0%B7%8F%E0%B6%B4%E0%B7%8F%E0%B6%BB%E0%B6%BA-%E0%B6%B4%E0%B7%92%E0%B7%85%E0%B7%92%E0%B6%B6%E0%B6%AF%E0%B7%80-%E0%B6%85%E0%B7%80-%E0%B6%AD%E0%B6%9A%E0%B7%8A%E0%B7%83%E0%B7%9A%E0%B6%BB%E0%B7%94%E0%B7%80%E0%B6%9A%E0%B7%8A-%E0%B6%B1%E0%B7%9C%E0%B6%9A%E0%B7%85-%E0%B6%BA%E0%B7%94%E0%B6%AD%E0%B7%94%E0%B6%BA%E0%B7%92-%E0%B6%9C%E0%B7%90%E0%B6%B8%E0%B7%94%E0%B6%AB%E0%B7%94-%E0%B7%80%E0%B7%92%E0%B6%A2%E0%B7%9A%E0%B6%BB%E0%B6%AD%E0%B7%8A%E0%B6%B1", "Content": "අධිකරණ නියෝගයක් ලබා දී තිබියදීත් සයිටම් විරෝධී සත්‍යග්‍රහය කොටුව දුම්රියපොළ ඉදිරිපිට අද 05 වන දිනටත් ක්‍රියාත්මකයි. මාළඹේ පෞද්ගලික වෛද්‍ය විද්‍යාලය ජනසතු කිරීම සහ සරසවි සිසුන්ට පොලීසිය සිදුකළ පහරදීමට විරෝධය පළ කරමින් දෙමව්පියන් සහ සිසුන් පිරිසක් කොටුව දුම්රියපොළ ඉදිරිපිට අට්ටාලයක් මත නැගී සත්‍යග්‍රහයක් ආරම්භ කළේ පසුගිය බදාදායි. ඊට පසුදින කොටුව පොලීසිය සහ දුම්රිය දෙපාර්තමේන්තුවේ ආරක්ෂක අංශ කොටුව මහේස්ත්‍රාත් අධිකරණයෙන් කරනු ලැබූ ඉල්ලීමකට අනුව අදාළ අට්ටාලය එම ස්ථානයෙන් ඉවත් කර ගන්නා ලෙසට නියෝගයක් ද ලබාදුන්නා. කෙසේ වෙතත්, පසුගිය බදාදා සිට පවතින මෙම සත්‍යග්‍රහයට සහය දක්වමින් ප්‍රවීන රංගන ශිල්පිනී දීපානි සිල්වා සහ රංගන ශිල්පී චන්ද්‍රසෝම බින්දුහේවා ඇතුළු කලාකරුවන් පිරිසක් අද එක්වුණා. මේ අතර, මාළඹේ පෞද්ගලික වෛද්‍ය විද්‍යාලයේ දෙමව්පිය සංසදය ද අද මාධ්‍ය හමුවක් කැදවා තිබූ අතර ඊට එක්වෙමින් අදහස් දැක්වූ එහි සභාපති ගැමුණු විජේරත්න සදහන් කළේ සයිටම් විරෝධී ශිෂ්‍ය ව්‍යාපාරය පිළිබදව අව තක්සේරුවක් නොකළ යුතු බවයි."}