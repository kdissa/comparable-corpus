{"Header": "ඡන්ද නීති කඩන අයට එරෙහිව දඬුවම් දෙන්න - ජවිපෙ", "Time": "Thursday, 02 July 2015 - 19:44", "Url": "http://www.hirunews.lk/sinhala/112514/%E0%B6%A1%E0%B6%B1%E0%B7%8A%E0%B6%AF-%E0%B6%B1%E0%B7%93%E0%B6%AD%E0%B7%92-%E0%B6%9A%E0%B6%A9%E0%B6%B1-%E0%B6%85%E0%B6%BA%E0%B6%A7-%E0%B6%91%E0%B6%BB%E0%B7%99%E0%B7%84%E0%B7%92%E0%B7%80-%E0%B6%AF%E0%B6%AC%E0%B7%94%E0%B7%80%E0%B6%B8%E0%B7%8A-%E0%B6%AF%E0%B7%99%E0%B6%B1%E0%B7%8A%E0%B6%B1-%E0%B6%A2%E0%B7%80%E0%B7%92%E0%B6%B4%E0%B7%99", "Content": "එළැඹෙන මහ මැතිවරණයට අදාළව මැතිවරණ කොමසාරිස් මහින්ද දේශප්‍රිය, දේශපාලන පක්ෂ ලේකම්වරුන්, පොලිසිය සහ මැතිවරණ නිරීක්ෂකයින් අද (02) පස්වරුවේ රාජගිරිය මැතිවරණ මහලේකම් කාර්යාලයේදී හමුවුණා. නාමයෝජනා භාර ගැනීම ඇතුළු කරුණු කිහිපයක් සම්බන්ධයෙන් එහිදී අවධානය යොමුකළ බවයි එම සාකච්ඡාවෙන් අනතුරුව මාධ්‍ය වෙත අදහස් දැක්වු එක්සත් ජනතා නිදහස් සන්ධානයේ මහ ලේකම් සුසිල් ප්‍රේමජයන්ත කියා සිටියේ. එම සාකච්ඡාව පිළිබඳව අදහස් දක්වමින් ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා කියා සිටියේ මැතිවරණ නීති උල්ලංඝනය කිරීම් සම්බන්ධයෙන් දැඩි මැදිහත්වීමක් කළ යුතු බවයි. එක්සත් ජාතික පක්ෂය නියෝජනය කරමින් අමාත්‍ය විජේදාස රාජපක්ෂ එම සාකච්ඡාව සඳහා එක්ව සිටි අතර, ඉදිරි මැතිවරණය ස්වාධීනව සහ අපක්ෂපාතීව පවත්වාගෙන යාම පිළිබඳව මෙහිදී සාකච්ඡා වූ බවයි ඔහු සඳහන් කළේ. මෙම සාකච්ඡාව සඳහා දෙමළ ජාතික සන්ධානයේ නායක ආර්.සම්බන්ධන්, ශ්‍රී ලංකා නිදහස් පක්ෂයේ මහ ලේකම් අනුර ප්‍රියදර්ශන යාපා මෙන්ම තවත් දේශපාලන පක්ෂ කිහිපයක නියෝජිතයන්ද එක්ව සිටියා."}