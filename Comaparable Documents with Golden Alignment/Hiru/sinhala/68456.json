{"Header": "නාගරික මන්ත්‍රීවරයෙකු අත්අඩංගුවට.", "Time": "Wednesday, 02 October 2013 - 12:50", "Url": "http://www.hirunews.lk/sinhala/68456/%E0%B6%B1%E0%B7%8F%E0%B6%9C%E0%B6%BB%E0%B7%92%E0%B6%9A-%E0%B6%B8%E0%B6%B1%E0%B7%8A%E0%B6%AD%E0%B7%8A%E2%80%8D%E0%B6%BB%E0%B7%93%E0%B7%80%E0%B6%BB%E0%B6%BA%E0%B7%99%E0%B6%9A%E0%B7%94-%E0%B6%85%E0%B6%AD%E0%B7%8A%E0%B6%85%E0%B6%A9%E0%B6%82%E0%B6%9C%E0%B7%94%E0%B7%80%E0%B6%A7", "Content": "මහරගම ප්‍රාදේශීය ලේකම් කාර්යාලය තුළදී සිදුකළ පහරදීමක් සම්බන්ධයෙන් මහරගම නගර සභාවේ එක්සත් ජනතා නිදහස් සන්ධාන නාගරික මන්ත්‍රී නිශාන්ත විමලචන්ද්‍ර අත්අඩංගුවට ගෙන තිබෙනවා. නීතිඥයෙකු මාර්ගයෙන් මන්ත්‍රීවරයා පොලිසිය වෙත භාරවීමෙන් අනතුරුව අත්අඩංගුවට ගැනුණු බවයි පොලිස් මාධ්‍ය ප්‍රකාශක කාර්යාලය සඳහන් කළේ. ඊයේ (01) මහරගම ප්‍රාදේශීය සංවර්ධන කමිටු රැස්වීම පැවැත්වුණා. ඒ, මහරගම ප්‍රාදේශීය ලේකම් කාර්යාලය තුළදීයි. මෙම රැස්වීමේදී කිසියම් ව්‍යාපෘතියක් සම්බන්ධයෙන් අදාළ නාගරික මන්ත්‍රීවරයා සහ ප්‍රාදේශීය ලේකම් කාර්යාලයේ සැලසුම් අධ්‍යක්ෂ අමල් රණවීර අතර උණුසුම් වාද විවාද ඇති වී තිබෙනවා. රැස්වීම අවසන්වීමෙන් අනතුරුව ඉන් පිටතට පැමිණෙද්දී නාගරික මන්ත්‍රීවරයා විසින් සැලසුම් අධ්‍යක්ෂවරයාට පහරදුන් බවටයි චෝදනා එල්ල වී තිබුණේ. පහරකෑමට ලක්වු මහරගම නගර සභාවේ සැලසුම් අධ්‍යක්ෂවරයා මේ වනවිට හෝමාගම රෝහලේ ප්‍රතිකාර ලබනවා. මේ අතර, සැලසුම් අධ්‍යක්ෂවරයාට සිදුකළ පහරදීම සම්බන්ධයෙන් මහරගම ප්‍රාදේශීය ලේකම් කාර්යාලයේ සේවකයන් මහරගම නගරයේදී අද (02) දහවල් විරෝධතාවයක් සිදුකිරීමට නියමිතව තිබෙනවා."}