{"Header": "එයාර් බස් ගනුදෙනුව ගැන පරීක්ෂණවලට ශ්‍රී ලන්කන් ගුවන් සේවයේ පූර්ණ සහය", "Time": "Sunday, 02 February 2020 - 15:49", "Url": "http://www.hirunews.lk/sinhala/233560/%E0%B6%91%E0%B6%BA%E0%B7%8F%E0%B6%BB%E0%B7%8A-%E0%B6%B6%E0%B7%83%E0%B7%8A-%E0%B6%9C%E0%B6%B1%E0%B7%94%E0%B6%AF%E0%B7%99%E0%B6%B1%E0%B7%94%E0%B7%80-%E0%B6%9C%E0%B7%90%E0%B6%B1-%E0%B6%B4%E0%B6%BB%E0%B7%93%E0%B6%9A%E0%B7%8A%E0%B7%82%E0%B6%AB%E0%B7%80%E0%B6%BD%E0%B6%A7-%E0%B7%81%E0%B7%8A%E2%80%8D%E0%B6%BB%E0%B7%93-%E0%B6%BD%E0%B6%B1%E0%B7%8A%E0%B6%9A%E0%B6%B1%E0%B7%8A-%E0%B6%9C%E0%B7%94%E0%B7%80%E0%B6%B1%E0%B7%8A-%E0%B7%83%E0%B7%9A%E0%B7%80%E0%B6%BA%E0%B7%9A-%E0%B6%B4%E0%B7%96%E0%B6%BB%E0%B7%8A%E0%B6%AB-%E0%B7%83%E0%B7%84%E0%B6%BA", "Content": "එයාර් බස් ඉන්ඩස්ට්‍රීස් සමාගම වෙතින් ගුවන් යානා මිලදී ගැනීමේදී සිදුව ඇතැයි පැවසෙන මූල්‍ය අක්‍රමිකතා සම්බන්ධයෙන් සිදුකෙරෙන  ඕනෑම පරීක්ෂණයකට හෝ නීතිමය ක්‍රියාමාර්ගයකට පූර්ණ සහය දක්වන බව ශ්‍රී ලන්කන් ගුවන් සේවය පවසනවා. එමගින් වැඩිදුරටත් කියා සිටියේ එයාර් බස් සමාගම මගින් 2011 වසරේ සිට 2015 වසර දක්වා ගුවන් යානා අලෙවි කිරීමේදී අල්ලස් ලබාදුන් බවට එක්සත් රාජධානියේ අධිකරණයක් මගින් ලබාදුන් තීන්දුව පිළිබදව තමන් දැනුවත්ව සිටින බවයි. එබැවින් රජය මගින් සිදුකරන විමර්ශන ක්‍රියාවලියකට පූර්ණ සහය දක්වන්නැයි ශ්‍රී ලන්කන් සභාපතිවරයා සහ අධ්‍යක්ෂ මණ්ඩලය එහි කළමනාකාරීත්වයට නියෝග කර තිබෙනවා. එවැනි ඉදිරි නීතිමය ක්‍රියාමාර්ගයක් සඳහා අවශ්‍ය අභ්‍යන්තර ලිපිලේඛන ආරක්ෂා කොට අවශ්‍ය බලධාරීන් වෙත පරීක්ෂා කිරීමට අවස්ථාව සලසන ලෙස ද කළමනාකාරීත්වය වෙත දැනුම් දී ඇති බවයි ශ්‍රී ලන්කන් ගුවන් සේවය වැඩිදුරටත් සඳහන් කළේ."}