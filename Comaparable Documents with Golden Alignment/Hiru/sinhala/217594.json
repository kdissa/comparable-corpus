{"Header": "දොස්තර සාෆිට එරෙහි පැමිණිලි 500 ඉක්මවයි", "Time": "Sunday, 02 June 2019 - 19:13", "Url": "http://www.hirunews.lk/sinhala/217594/%E0%B6%AF%E0%B7%9C%E0%B7%83%E0%B7%8A%E0%B6%AD%E0%B6%BB-%E0%B7%83%E0%B7%8F%E0%B7%86%E0%B7%92%E0%B6%A7-%E0%B6%91%E0%B6%BB%E0%B7%99%E0%B7%84%E0%B7%92-%E0%B6%B4%E0%B7%90%E0%B6%B8%E0%B7%92%E0%B6%AB%E0%B7%92%E0%B6%BD%E0%B7%92-500-%E0%B6%89%E0%B6%9A%E0%B7%8A%E0%B6%B8%E0%B7%80%E0%B6%BA%E0%B7%92", "Content": "පොලිස් අත්අඩංගුවේ පසුවන කුරුණෑගල ශික්ෂණ රෝහලේ වෛද්‍ය සාෆි ෂිහාබ්දීන්ට එරෙහිව අද (02) දිනයේත් මව්වරුන් 35 දෙනෙකු එම රෝහලට පැමිණිලි ඉදිරිපත් කර තිබෙනවා. මේ අනුව අදාළ වෛද්‍යවරයාට එරෙහිව ලැබී ඇති සමස්ත පැමිණිලි සංඛ්‍යාව 500කට අධිකයි. වෛද්‍ය සාෆි ෂිහාබ්දීන් විසින් සිදුකළ සිසේරියන් සැත්කම්වලින් අනතුරුව තමන්ට යළි පිළිසිඳ ගැනීමක් සිදුනොවූ බව සහ සංකූලතාවයන්ට මුහුණදීමට සිදුවූ බවයි එම මව්වරුන් සදහන් කළේ. මේ අතර, මතුව ඇති තත්ත්වය සම්බන්ධයෙන් සොයා බැලීම සඳහා කුුරුණෑගල දිස්ත්‍රික් පාර්ලිමේන්තු මන්ත්‍රී සාලින්ද දිසානායක අද කුරුණෑගල ශික්ෂණ රෝහලට පැමිණියා. වැඩබලන සෞඛ්‍ය අධ්‍යක්ෂ ජනරාල් වෛද්‍ය ලාල් පනාපිටිය හිරු ප්‍රවෘත්ති අංශය කළ විමසීමකදී සදහන් කළේ අත්අඩංගුවේ පසුවන වෛද්‍ය සාෆි ෂිහාබ්දීන් සම්බන්ධයෙන් සොයා බැලීම සඳහා සෞඛ්‍ය අමාත්‍යාංශය පත් කළ කමිටුවේ අතුරු වාර්තාව හෙට (03) දිනයේ අමාත්‍යාංශ ලේකම්වරියට භාරදීමට නියමිත බවයි. මේ අතර, සාෆි ෂිහාබ්දීන් වෛද්‍යවරයා සම්බන්ධයෙන් සොයා බැලීමට සෞඛ්‍ය අමාත්‍යාංශය පත් කළ කමිටුව අහෝසි කර නිර්පාක්ෂික, ස්වාධීන පරීක්ෂණ කමිටුවක් පත් කරන ලෙස ඉල්ලමින් අම්බලන්ගොඩ - තෙල්වත්ත මං සන්ධියේදී අද (02) විරෝධතාවක් සංවිධානය කර තිබුණේ තෙල්වත්ත කාන්තා එකමුතු සංවිධානය විසින්."}