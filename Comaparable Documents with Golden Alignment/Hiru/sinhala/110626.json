{"Header": "පුත්තලමේදී දැරිය පැහැරගත් කාමාතුරයා සිපිරිගෙට", "Time": "Tuesday, 02 June 2015 - 13:25", "Url": "http://www.hirunews.lk/sinhala/110626/%E0%B6%B4%E0%B7%94%E0%B6%AD%E0%B7%8A%E0%B6%AD%E0%B6%BD%E0%B6%B8%E0%B7%9A%E0%B6%AF%E0%B7%93-%E0%B6%AF%E0%B7%90%E0%B6%BB%E0%B7%92%E0%B6%BA-%E0%B6%B4%E0%B7%90%E0%B7%84%E0%B7%90%E0%B6%BB%E0%B6%9C%E0%B6%AD%E0%B7%8A-%E0%B6%9A%E0%B7%8F%E0%B6%B8%E0%B7%8F%E0%B6%AD%E0%B7%94%E0%B6%BB%E0%B6%BA%E0%B7%8F-%E0%B7%83%E0%B7%92%E0%B6%B4%E0%B7%92%E0%B6%BB%E0%B7%92%E0%B6%9C%E0%B7%99%E0%B6%A7", "Content": "පුත්තලම - තිල්අඩිය ප්‍රදේශයේදී අපයෝජනය කිරීමේ අරමුණින් දැරියක පැහැර ගැනීමේ සිද්ධිය සම්බන්ධයෙන් අත්අඩංගුවට ගත් සැකකරු මේ මස 10 වන දා දක්වා රක්ෂිත බන්ධනාගාර ගත කර තිබෙනවා. පොලිස් මාධ්‍ය ප්‍රකාශක කාර්යාලය සදහන් කළේ ඊයේ පස්වරුවේ සැකකරු පුත්තලම මහේස්ත්‍රාත්වරයා හමුවට ඉදිරිපත් කිරීමෙන් අනතුරුව මෙලෙස රක්ෂිත බන්ධනාගාර ගත කර ඇති බවයි. දැරිය පාසල නිම වී පැමිණෙන විට සැකකරු උපක්‍රමශීලීව ඇය රවටා තිල්අඩිය - වේලක්කන්ති දේවස්ථානයට යාබදව පිහිටි සුසාන භූමිය ආසන්නයේ ඇති කැළෑ ප්‍රදේශයකට රැගෙන ගොස් තිබෙනවා. දැරිය රැගෙන යන පුද්ගලයා පිළිබදව සැක සිතූ ගම්වාසීන් ඒ පිළිබදව සොයා බලා දැරිය ගෙන ගිය ස්ථානය සොයා මෙහෙයුම් ආරම්භ කළා. පසුව ඔවුන් දැරිය සහ වන ප්‍රදේශයේ සැගව සිටි සැකකරු සොයා ගත්තා. මොහු අත්අඩංගුවට ගැනීම සදහා එම ස්ථානයට පොලීසිය පැමිණි නමුත් ප්‍රදේශවාසීන් සැකකරු පොලීසියට භාර නොදී ඔහුට පහර දෙනු ලැබුවා. මෙම තත්ත්වයත් සමඟ එම ප්‍රදේශයේ ඇති වූයේ නොසන්සුන්කාරී තත්ත්වයක්. කෙසේ වෙතත්, පහරකෑමෙන් තුවාල ලැබූ සැකකරු මේ වන විට බන්ධනාගාර නිලධාරීන්ගේ ආරක්ෂාව යටතේ පුත්තලම රෝහලේ ප්‍රතිකාර ලබන බවයි පොලිස් මාධ්‍ය ප්‍රකාශක කාර්යාලය සදහන් කළේ."}