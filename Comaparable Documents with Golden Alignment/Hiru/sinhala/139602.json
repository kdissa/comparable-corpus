{"Header": "කොල්ලකරුවන් තිදෙනෙකු ගිනි අවි සමග දැලේ", "Time": "Tuesday, 02 August 2016 - 9:11", "Url": "http://www.hirunews.lk/sinhala/139602/%E0%B6%9A%E0%B7%9C%E0%B6%BD%E0%B7%8A%E0%B6%BD%E0%B6%9A%E0%B6%BB%E0%B7%94%E0%B7%80%E0%B6%B1%E0%B7%8A-%E0%B6%AD%E0%B7%92%E0%B6%AF%E0%B7%99%E0%B6%B1%E0%B7%99%E0%B6%9A%E0%B7%94-%E0%B6%9C%E0%B7%92%E0%B6%B1%E0%B7%92-%E0%B6%85%E0%B7%80%E0%B7%92-%E0%B7%83%E0%B6%B8%E0%B6%9C-%E0%B6%AF%E0%B7%90%E0%B6%BD%E0%B7%9A", "Content": "කොටි ගිනි අවියක් යොදාගෙන කොල්ලකෑම් සිදුකළැයි, නාවික හමුදා සාමාජිකයන් තුන්දෙනෙකු අත්අඩංගුවට කොටි සංවිධානයෙන් ලබාගත් බව කියන ගිනි අවියක් යොදාගෙන කොල්ලකෑම් සිදුකළ බවට චෝදනා ලැබූ නාවික හමුදා සෙබලුන් තුන්දෙනෙකු බෙලිඅත්ත ප්‍රදේශයේදී අත්අඩංගුවට ගෙන තිබෙනවා. තංගල්ල - කොට්ඨාස අපරාධ විමර්ශන අංශය විසින් ඊයේ අත්අඩංගුවට ගත් මෙම සැකකරුවන් සතුව තිබී ටී 56 වර්ගයේ ගිනි අවියක්, මැගසින් දෙකක්, පතොරොම් 53ක් ද සොයාගෙන ඇති බවයි පොලීසිය සදහන් කළේ. සැකකරුවන් විසින් කොල්ල කන ලද භාණ්ඩ තොගයක් ද, ඒවා අලෙවි කළ පුද්ගලයෙකු සතුව තිබී පොලිස් භාරයට ගෙන තිබෙනවා. ඒ අතර ග්‍රෑම් 7ක් පමණ බරැති රන් ගුලියක් ද තිබී හමුවී ඇති බවයි පොලීසිය කියා සිටියේ. බෙලිඅත්ත, නාකුළුගමුව සහ කුඩාහීල්ල ප්‍රදේශවලදී අත්අඩංගුවට ගත් සැකකරුවන් අතුරෙන් දෙදෙනෙකු නාවික හමුදාවේ සේවයේ නිරතව සිටින අය වන අතර, එක් අයෙකු නාවික හමුදාවෙන් නීත්‍යානුකූලව ඉවත් වූ අයෙකු බව සදහන්. එක් සැකකරුවෙකුගේ නිවසේ සිවිලිම තුළ සැඟවූ ටී - 56 ගිනි අවිය උණ්ඩ සමඟ සොයා ගැනීමට හැකි වූ බව පොලීසිය ප්‍රකාශ කළා. මෙම ගිනි අවිය කොටි සංවිධානයෙන් ලබාගත් එකක් බව ඔවුන් ප්‍රශ්න කිරීම්වලදී පවසා තිබෙනවා. සැකකරුවන් අද තංගල්ල මහේස්ත්‍රාත්වරයා හමුවට ඉදිරිපත් කිරීමට නියමිතයි."}