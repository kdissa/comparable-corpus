{"Header": "හිරු ප්‍රවෘත්තිය ඵළදරයි - නැඳුන්ගමුවේ රාජාට විශේෂ ආරක්ෂාව", "Time": "Tuesday, 02 August 2016 - 19:34", "Url": "http://www.hirunews.lk/sinhala/139670/%E0%B7%84%E0%B7%92%E0%B6%BB%E0%B7%94-%E0%B6%B4%E0%B7%8A%E2%80%8D%E0%B6%BB%E0%B7%80%E0%B7%98%E0%B6%AD%E0%B7%8A%E0%B6%AD%E0%B7%92%E0%B6%BA-%E0%B6%B5%E0%B7%85%E0%B6%AF%E0%B6%BB%E0%B6%BA%E0%B7%92-%E0%B6%B1%E0%B7%90%E0%B6%B3%E0%B7%94%E0%B6%B1%E0%B7%8A%E0%B6%9C%E0%B6%B8%E0%B7%94%E0%B7%80%E0%B7%9A-%E0%B6%BB%E0%B7%8F%E0%B6%A2%E0%B7%8F%E0%B6%A7-%E0%B7%80%E0%B7%92%E0%B7%81%E0%B7%9A%E0%B7%82-%E0%B6%86%E0%B6%BB%E0%B6%9A%E0%B7%8A%E0%B7%82%E0%B7%8F%E0%B7%80", "Content": "ශ්‍රී දළදා පෙරහැරේ කරඬුව වැඩම කරවීමේ දුර්ලභ වාසනාව හිමි වූ නැඳුන්ගමුවේ රාජා හස්තියා පා ගමනින්ම සිය ගමනාන්තය දක්වා ළගා වන විට මුහුණ දිය හැකි අනතුරු අවදානම සම්බන්ධයෙන් අප ඊයේ අනාවරණ කළා. ඒ ල ජාතික සම්පතක් ලෙස සැලකිය හැකි රාජා හස්තියා රැක ගැනීමේ අරමුණින්. අප ප්‍රවෘත්තිය විකාශය වී පැය කිහිපයක් ඉක්ම යාමට මත්තෙන් හස්තියාට ආරක්ෂාව ලබා දීමට බලධාරීන් කටයුතු කර තිබෙනවා. දස වන වරටත් ශ්‍රී දළදා කරඬුව වැඩම කරවීමේ අපේක්ෂාවෙන් නැඳුන්ගමුවේ රාජා හස්තියා ඊයේ පෙරවරුවේ යෙදුණු සුභ මොහොතින් මහනුවර බලා ගමන් ආරම්භ කළා. සෑම පෙරහැරකට සහභාගී වීම සදහා පා ගමනින් යන රාජා හස්තියාට එම ගමනේදී සිදු විය හැකි අනතුරු සම්බන්ධයෙන් අප පසුගිය වසරේ කළ අනාවරණයෙන් පසු ආරක්ෂාව ලබා දෙන බවට බලධාරීන් දුන් පොරොන්දු වචනයකට පමණක් සීමා වී ඇති බව ඊයේ පෙන්වා දුන්නා. එම ප්‍රවෘත්තිය විකාශය වී පැය කිහිපයක් ඉක්ම යාමට මත්තෙන් තිරසර සංවර්ධන හා වන ජීවී අමාත්‍ය ගාමිණී ජයවික්‍රම පෙරේරා මහතාගේ උපදෙස් පරිදි හස්තියාට විශේෂ ආරක්ෂාවක් ලබා දීමට පියවර ගෙන තිබෙනවා."}