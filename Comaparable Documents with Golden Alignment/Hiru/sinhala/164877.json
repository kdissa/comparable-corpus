{"Header": "රිය අනතුරුවලින් අවුරුදු 2 ක් වයසැති දැරියන් දෙදෙනෙක් මරුට", "Time": "Sunday, 02 July 2017 - 7:20", "Url": "http://www.hirunews.lk/sinhala/164877/%E0%B6%BB%E0%B7%92%E0%B6%BA-%E0%B6%85%E0%B6%B1%E0%B6%AD%E0%B7%94%E0%B6%BB%E0%B7%94%E0%B7%80%E0%B6%BD%E0%B7%92%E0%B6%B1%E0%B7%8A-%E0%B6%85%E0%B7%80%E0%B7%94%E0%B6%BB%E0%B7%94%E0%B6%AF%E0%B7%94-2-%E0%B6%9A%E0%B7%8A-%E0%B7%80%E0%B6%BA%E0%B7%83%E0%B7%90%E0%B6%AD%E0%B7%92-%E0%B6%AF%E0%B7%90%E0%B6%BB%E0%B7%92%E0%B6%BA%E0%B6%B1%E0%B7%8A-%E0%B6%AF%E0%B7%99%E0%B6%AF%E0%B7%99%E0%B6%B1%E0%B7%99%E0%B6%9A%E0%B7%8A-%E0%B6%B8%E0%B6%BB%E0%B7%94%E0%B6%A7", "Content": "ප්‍රදේශ දෙකක සිදුවු රිය අනතුරුවලින් අවුරුදු 2 ක කුඩා දැරියන් දෙදෙනෙකු ජීවිතක්ෂයට පත්ව තිබෙනවා. එක් අනතුරක් ඊයේ පස්වරු 3.30 ට පමණ සිදුවී ඇත්තේ මඩොල්සිම අමුණුදෝව ප්‍රදේශයේදීයි. තේ දළු ප්‍රවාහනය කර අවසන් වී යළි නිවසට යමින් තිබු ලොරියක කුඩා දැරියක් ගැටීමෙන් එම අනතුර සිදුව තිබෙනවා. ලොරියේ රියදුරා දැරියගේ පියා වන අතර ලොරිය නිවසට පැමිණෙන විට පියා දැක ගැනීම සඳහා දැරිය ලොරිය ඉදිරියට පැමිණි අවස්ථාවේදීයි ඊට යටවී ඇත්තේ. එහිදී තුවාල ලැබු අවුරුදු 2 යි මාස 6 ක් වු දැරිය පස්සර රෝහලට ඇතුලත්  කිරීමේදී මරණයට පත්ව තිබෙනවා. මෘත ශරීරය පස්සර රෝහලේ තැන්පත් කර තිබෙනවා. අනතුර සම්බන්ධයෙන් දැරියගේ පියා අත්අඩංගුවට ගෙන ඇති බවයි පොලිසිය කියාසිටියේ. මේ අතර වත්තේගම යටවර ප්‍රදේශයේදී ලොරියකින් ඇද වැටීමෙන් අවුරුදු 2 ක දැරියක් ජීවිතක්ෂයට පත්ව තිබෙනවා. ඊයේ රාත්‍රී අදාළ දැරිය සිය මව සමග ලොරි රථයක පිටුපස නැගී මාතලේ දෙසට ගමන් කරමින් සිට තිබෙනවා. යටවර දුන්හිඳ පාලම අසලදී ලොරියේ දොර විවෘත වී දැරිය මාර්ගයට වැටී බරපතල තුවාල ලබා මාතලේ රෝහලට ඇතුලත් කිරීමෙන් පසු මියගොස් ඇති බවයි පොලිසිය සඳහන් කළේ. ඇය මාතලේ කච්චේරිය පාර ප්‍රදේශයේ පදිංචි දැරියක්. අනතුරට සම්බන්ධ රථයේ රියදුරා අත්අඩංගුවට ගෙන තිබෙනවා."}