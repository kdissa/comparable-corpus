{"Header": "මන්ත්‍රී වාසුගේ පෙත්සමක් සලකා බැලීම 29 දක්වා කල් යයි", "Time": "Tuesday, 02 May 2017 - 17:49", "Url": "http://www.hirunews.lk/sinhala/160447/%E0%B6%B8%E0%B6%B1%E0%B7%8A%E0%B6%AD%E0%B7%8A%E2%80%8D%E0%B6%BB%E0%B7%93-%E0%B7%80%E0%B7%8F%E0%B7%83%E0%B7%94%E0%B6%9C%E0%B7%9A-%E0%B6%B4%E0%B7%99%E0%B6%AD%E0%B7%8A%E0%B7%83%E0%B6%B8%E0%B6%9A%E0%B7%8A-%E0%B7%83%E0%B6%BD%E0%B6%9A%E0%B7%8F-%E0%B6%B6%E0%B7%90%E0%B6%BD%E0%B7%93%E0%B6%B8-29-%E0%B6%AF%E0%B6%9A%E0%B7%8A%E0%B7%80%E0%B7%8F-%E0%B6%9A%E0%B6%BD%E0%B7%8A-%E0%B6%BA%E0%B6%BA%E0%B7%92", "Content": "හම්බන්තොට වරාය හා ඒ ආශ්‍රිත ඉඩම් අක්කර 15000 ක් පාර්ලිමේන්තුවේ  නිසි අවසරයකින් තොරව චීන සමාගමක් දෙකකට ලබාදීමට පියවර ගැනීමට එරෙහිව පාර්ලිමේන්තු මන්ත්‍රී වාසුදේව නානායක්කාර විසින් ශ්‍රේෂ්ඨාධිකරණයට ඉදිරිපත් කළ මුලික අයිතිවාසිකම් පෙත්සම වැඩිදුර සලකා බැලීම ලබන 29 වනදා දක්වා කල් තැබීමට ශ්‍රේෂ්ඨාධිකරණය අද තීරණය කළා. එම පෙත්සම කැඳවනු ලැබුවේ බුවනෙක අලුවිහාරේ / සිසිර ද ආබෲ සහ අනිල් ගුණරත්න යන ත්‍රිපුද්ගල විනිසුරු මඩුල්ල හමුවේයි. එහිදී පෙත්සම සම්බන්ධයෙන් මුලික විරෝධතාවක් ඉදිරිපත් කරමින් නීතිපතිවරයා වෙනුවෙන් පෙනී සිටි අතිරේක සොලිසිටර් ජෙනරාල් සංජය රාජරත්නම් මහතා අධිකරණයට පෙන්වා දුන්නේ පෙත්සම්කාර වාසුදේව නානායක්කාර මහතා සත්‍ය කරුණු වසන් කරමින් එම පෙත්සම අධිකරණයට ඉදිරිපත් කර ඇති බවයි. එම වරාය හා ඉඩම් බදු ගිවිසුම් මත චීන සමාගම්වලට ලබාදීම සම්බන්ධයෙන් වු ක්‍රියාවලියේ පළමු හා දෙවන අධියර පසුගිය රජය සමයේදී ආරම්භ කළ බව ද එහිදී අධිකරණයට පෙන්වා දුන් අතිරේක සොලිසිටර් ජෙනරාල්වරයා කියාසිටියේ එවකට පැවති රජයේ කැබිනට් ඇමතිවරයයෙකු ලෙස පෙත්සම්කරු ද එම ක්‍රියාදාමය අනුමත කර ඇති බවයි. එම කරුණු සිය පෙත්සම මගින් සගවා ඇති පෙත්සම්කරු මෙතෙක් අවසන් නොකළ අවබෝධතා ගිවිසුමක සඳහන් කරුණු සිය පෙත්සම මගින් ශ්‍රේෂ්ඨාධිකරණයට පෙන්වා දී ඇති අතර අවසන් නොකළ බදු ගිවිසුමක අඩංගු  කරුණු අභියෝගයට ලක් කිරීමේ හැකියාවක් පෙත්සම් කරුට නොමැති බව ද එහිදී අතිරේක සොලිසිටර් ජෙනරාල්වරයා පෙන්වා දුන්නා. එබැවින් එම පෙත්සම නිශ්ප‍්‍භ කරන ලෙස ද හෙතෙම අධිකරණයෙන් ඉල්ලා සිටියා. එම කරුණු සලකා බැලීමෙන් අනතුරුවයි පෙත්සම වැඩිදුර සලකා බැලීම ලබන 29 වනදා දක්වා කල් තැබුනේ."}