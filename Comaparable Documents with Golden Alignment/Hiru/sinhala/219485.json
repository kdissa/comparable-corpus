{"Header": "සාෆි ගැන සී.අයි.ඩීයෙන් මෝසමක් - විපක්ෂය ජනපති කොමිසමක් ඉල්ලයි", "Time": "Tuesday, 02 July 2019 - 7:32", "Url": "http://www.hirunews.lk/sinhala/219485/%E0%B7%83%E0%B7%8F%E0%B7%86%E0%B7%92-%E0%B6%9C%E0%B7%90%E0%B6%B1-%E0%B7%83%E0%B7%93-%E0%B6%85%E0%B6%BA%E0%B7%92-%E0%B6%A9%E0%B7%93%E0%B6%BA%E0%B7%99%E0%B6%B1%E0%B7%8A-%E0%B6%B8%E0%B7%9D%E0%B7%83%E0%B6%B8%E0%B6%9A%E0%B7%8A-%E0%B7%80%E0%B7%92%E0%B6%B4%E0%B6%9A%E0%B7%8A%E0%B7%82%E0%B6%BA-%E0%B6%A2%E0%B6%B1%E0%B6%B4%E0%B6%AD%E0%B7%92-%E0%B6%9A%E0%B7%9C%E0%B6%B8%E0%B7%92%E0%B7%83%E0%B6%B8%E0%B6%9A%E0%B7%8A-%E0%B6%89%E0%B6%BD%E0%B7%8A%E0%B6%BD%E0%B6%BA%E0%B7%92", "Content": "අත්අඩංගුවේ පසුවන වෛද්‍ය සාෆි ෂිහාබ්දීන් සම්බන්ධයෙන් සිදුකරන පරීක්ෂණවලට අදාළව අපරාධ පරීක්ෂණ දෙපාර්තමේන්තුව ඊයේ අධිකරණයට මෝසමක් ඉදිරිපත් කර තිබෙනවා. ඔවුන් එමගින් ඉල්ලා ඇත්තේ වන්ධ්‍යකරණයට භාජනය වූ බව කියන මව්වරුන් 147 දෙනෙකු එච්.එස්.ඩී. නම් පරීක්ෂාවක් සඳහා යොමු කිරීමට යළි අවසර ලබාදෙන ලෙසටයි. මීට පෙර අපරාධ පරීක්ෂණ දෙපාර්තමේන්තුව මෙම අවසරය ඉල්ලා තිබූ අතර, පැමිණිලි පාර්ශවයේ නීතිඥයන්ගෙන් එල්ල වූ දැඩි විරෝධයත් සමඟ අදාළ නඩු කටයුත්ත වැඩිදුර විභාගය සඳහා මෙම මස 11 වන දා දක්වා කල් තැබීමට තීරණය කළා. මේ අතර, කොළඹ ඊයේ පැවති මාධ්‍ය හමුවකදී පාර්ලිමේන්තු මන්ත්‍රී උදය ගම්මන්පිළ ද ඒ පිළිබදව අදහස් දක්වා සිටියා. එහිදී ඔහු කියා සිටියේ මෙම සිදුවීම සම්බන්ධයෙන් පරීක්ෂණ පැවැත්වීමට කඩිනමින් ජනාධිපති කොමිසමක් පත් කළ යුතු බවයි."}