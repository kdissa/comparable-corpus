{"Header": "හනුමාන් ප්‍රහාරයෙන් පාකිස්තානය විසංඥ වෙලා - ඉන්දීය ආරක්ෂක ඇමති", "Time": "Sunday, 02 October 2016 - 13:07", "Url": "http://www.hirunews.lk/sinhala/144289/%E0%B7%84%E0%B6%B1%E0%B7%94%E0%B6%B8%E0%B7%8F%E0%B6%B1%E0%B7%8A-%E0%B6%B4%E0%B7%8A%E2%80%8D%E0%B6%BB%E0%B7%84%E0%B7%8F%E0%B6%BB%E0%B6%BA%E0%B7%99%E0%B6%B1%E0%B7%8A-%E0%B6%B4%E0%B7%8F%E0%B6%9A%E0%B7%92%E0%B7%83%E0%B7%8A%E0%B6%AD%E0%B7%8F%E0%B6%B1%E0%B6%BA-%E0%B7%80%E0%B7%92%E0%B7%83%E0%B6%82%E0%B6%A5-%E0%B7%80%E0%B7%99%E0%B6%BD%E0%B7%8F-%E0%B6%89%E0%B6%B1%E0%B7%8A%E0%B6%AF%E0%B7%93%E0%B6%BA-%E0%B6%86%E0%B6%BB%E0%B6%9A%E0%B7%8A%E0%B7%82%E0%B6%9A-%E0%B6%87%E0%B6%B8%E0%B6%AD%E0%B7%92", "Content": "ඡුම්මු කාශ්මීර දේශසීමාව ඔස්සේ පාකිස්තාන භූමියට පිවිස එහි නිශ්චිත ත්‍රස්ත ඉලක්කයන්ට එල්ල කළ ප්‍රහාරය හේතුවෙන් පාකිස්තානය තවමත් විසංඥ වී සිටින බව ඉන්දීය ආරක්ෂක ඇමති මනෝහර් පරික්කාර් පවසනවා. සිය හමුදා ප්‍රහාරයෙන් පසු ප්‍රථම වරට අදහස් දැක්වු ඉන්දීය ආරක්ෂක අමාත්‍යවරයා එහිදී පාකිස්තානය හැඳින්වූයේ ශල්‍යකර්මයකට භාජනය කර විසංඥ වී සිටින රෝගියෙකු ලෙසටයි. ඉන්දියාව දේශසීමාව ඔස්සේ එල්ල කළ ප්‍රහාරය හැඳින්වූයේද සර්ජිකල් ස්ට්‍රයික් හෙවත් ශල්‍යකර්ම ප්‍රහාරයක් ලෙසයි. විශේෂිත වූ නිශ්චිත ඉලක්කයන්ට එල්ල කරන ප්‍රහාරයක් යුද විශේෂඥයන් එලෙස හඳුන්වනු ලබනවා. ඉන්දීය ආරක්ෂක අමාත්‍යවරයා කියා සිටියේ ශල්‍යකර්මයක් සිදුකළ රෝගියෙකු මෙන් පාකිස්තානයට එල්ල වූ ප්‍රහාරය පිළිබඳව දින කිහිපයක් යනතුරු අවබෝධයක් ලබාගත නොහැකි වී ඇති බවයි. ඔහු මෙහිදී ඉන්දීය හමුදාව හනුමාන් දෙවියන්ගේ හමුදාවක් ලෙසද හඳුන්වා තිබෙනවා. ඒ, තමන් සතු ශක්තියේ ප්‍රමාණය හනුමාන් දෙවියන්ද නිසි ලෙස නොදැන සිටින බැවින්."}