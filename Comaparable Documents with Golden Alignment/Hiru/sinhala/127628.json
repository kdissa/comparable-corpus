{"Header": "පොහොර ඉල්ලා ගොවීන් කෘෂිකර්ම ඇමතිගේ නිවසට", "Time": "Wednesday, 02 March 2016 - 19:29", "Url": "http://www.hirunews.lk/sinhala/127628/%E0%B6%B4%E0%B7%9C%E0%B7%84%E0%B7%9C%E0%B6%BB-%E0%B6%89%E0%B6%BD%E0%B7%8A%E0%B6%BD%E0%B7%8F-%E0%B6%9C%E0%B7%9C%E0%B7%80%E0%B7%93%E0%B6%B1%E0%B7%8A-%E0%B6%9A%E0%B7%98%E0%B7%82%E0%B7%92%E0%B6%9A%E0%B6%BB%E0%B7%8A%E0%B6%B8-%E0%B6%87%E0%B6%B8%E0%B6%AD%E0%B7%92%E0%B6%9C%E0%B7%9A-%E0%B6%B1%E0%B7%92%E0%B7%80%E0%B7%83%E0%B6%A7", "Content": "වගා කටයුතු සඳහා රුපියල් 350 ක මිලට පොහොර ලබාදෙන ලෙස සහ වී සඳහා සහතික මිලක් ලබාදෙන ලෙස ඉල්ලමින් අඛන්ඩව විරෝධතාවයේ යෙදෙන ගෙවීන් අද කෘෂිකර්ම අමාත්‍ය දුමින්ද දිසානායකගේ අනුරාධපුර නිවස ඉදිරිපිටට රැස්වුණා. ඒ, අනුරාධපුර නගරයේ සිට  විරෝධතා පා ගමනකින් පැමිණීමෙන් අනතුරුවයි. සමස්ත ලංකා ගොවි ජන සම්මේලනය සංවිධාන කළ විරෝධතාවට අනුරාධපුරයේ ගොවි සංවිධාන රැසක නියෝජිතයන් එක්වුණා. විරෝධතාව අවස්ථාවේ අමාත්‍යවරයා නිවසේ රැඳී සිටියේ නැහැ. පසුව ඔහුගේ සහෝදරයා වන කවින්ද දිසානායක පැමිණ විරෝධතාකරුවන්ට දැනුම්දුන්නේ අමාත්‍යවරයා මේ වනවිට කොළඹදී කැබිනට් මණ්ඩල රැස්වීමට සහභාගි වී සිටින බවයි. විරෝධතාකරුවන්ගේ ඉල්ලීම මත ඔහු අමාත්‍යවරයා දුරකථනයෙන් සම්බන්ධ කරගත්තා. එහිදී අමාත්‍ය දුමින්ද දිසානායක, සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න සමඟ අදහස් හුවමාරු කරගත් අතර, පසුව විරෝධතාකරුවන් විසිර ගියා. මේ අතර දෙහිඅත්තකණ්ඩිය නගරයේදීද අද ගොවීන් විරෝධතාවක නිරතවුණා."}