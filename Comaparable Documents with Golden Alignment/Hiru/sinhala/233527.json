{"Header": "කොරෝනා වෛරසයෙන් මියගිය ගණන 300 ඉක්මවයි - චීනයේ ආසාදිතයන් 14,300ක්", "Time": "Sunday, 02 February 2020 - 7:03", "Url": "http://www.hirunews.lk/sinhala/233527/%E0%B6%9A%E0%B7%9C%E0%B6%BB%E0%B7%9D%E0%B6%B1%E0%B7%8F-%E0%B7%80%E0%B7%9B%E0%B6%BB%E0%B7%83%E0%B6%BA%E0%B7%99%E0%B6%B1%E0%B7%8A-%E0%B6%B8%E0%B7%92%E0%B6%BA%E0%B6%9C%E0%B7%92%E0%B6%BA-%E0%B6%9C%E0%B6%AB%E0%B6%B1-300-%E0%B6%89%E0%B6%9A%E0%B7%8A%E0%B6%B8%E0%B7%80%E0%B6%BA%E0%B7%92-%E0%B6%A0%E0%B7%93%E0%B6%B1%E0%B6%BA%E0%B7%9A-%E0%B6%86%E0%B7%83%E0%B7%8F%E0%B6%AF%E0%B7%92%E0%B6%AD%E0%B6%BA%E0%B6%B1%E0%B7%8A-14300%E0%B6%9A%E0%B7%8A", "Content": "මාරාන්තික නව කොරෝනා වෛරසය හේතුවෙන් චීනයේ මරණ සංඛ්‍යාව මේ වනවිට 304 දක්වා ඉහළ ගොස් තිබෙනවා. එම මරණ සියල්ලම පාහේ වාර්තාවන්නේ වෛරසය කේන්ද්‍ර ගතවූ වූහාන් නගරය ඇතුළත් හුබෙයි ප්‍රාන්තයෙන්. ඊයේ දිනය තුළ පමණක් මරණ 45 ක් වාර්තාවී ඇති අතර, නව ආසාදිතයන් 1921ක් හුබෙයි ප්‍රාන්තයෙන් සොයා ගැනුනා. ඒ අනුව චීනය පුරා මුළු ආසාදිතයන්ගේ සංඛ්‍යාව 14,300 ඉක්මවා ඇති බවයි විදෙස් වාර්තා සඳහන් කළේ. මේ අතර වූහාන් නගරයේ සිටින සිය වැසියන් ඉවත් කරගැනීම සඳහා රටවල් රැසක් දැඩි පරිශ්‍රමයක නිරතව සිටින බව සඳහන්. මේ වනවිට ශ්‍රී ලංකාව, ඇමරිකා එක්සත් ජනපදය, බ්‍රිතාන්‍යය , ජපානය, ප්‍රංශය සහ දකුණු කොරියාව සිය වැසියන් සිය ගණනක් ගුවන් මගින් ඉවත් කරගනු ලැබුවා. එමෙන්ම තවත් රටවල් රැසක් අද දිනයේ තවත් ගුවන් ගමන් සැළසුම් කර තිබෙනවා. චීනය හැරුණු කොට ශ්‍රී ලංකාව ඇතුලු තවත් රටවල් 24 කින් කොරෝනා වෛරස් ආසාදිතයන් වාර්තාවන අතර, තායිලන්තයේ ආසාදිතයන් 19 දෙනෙකු සහ සිංගප්පූරුවේ ආසාදිතයන් 18 දෙනෙකු වාර්තාවනවා. ජපානයේ ආසාදිතයන් 17 දෙනෙකු සිටින බව තහවුරු වී ඇති අතර, හොංකොං දේශයෙන් වාර්තාවන ආසාදිතයන් සංඛ්‍යාව 13ක්. කොරෝනා වෛරස් ආසාදනය ව්‍යාප්ත වද්දී රටවල් රැසක් සිය දේශසීමා වසාදැමීමට පියවර ගෙන තිබෙනවා. ඇමරිකා එක්සත් ජනපදය ඊයේ ප්‍රකාශ කළේ චීනයෙන් පැමිණෙන විදේශිකයන් තම රටට පැමිණීම වැළැක්වීමට පියවර ගෙන ඇත්තේ වෛරසය ව්‍යාප්තවීම වැළැක්වීමේ අරමුණින් බවයි. ඕස්ට්‍රේලියාවද මෑතකදී චීනයේ සංචාරය කළ විදේශිකයන්ට තම දේශසීමා වසා දැමීමට පියවර ගත්තා. එමෙන්ම රුසියාව, ජපානය, පාකිස්ථානය සහ ඉතාලියද චීනයෙන් පැමිණෙන පුද්ගලයන් සඳහා සංචාර සීමාවන් පනවා තිබෙනවා. කෙසේ නමුත් එම පියවර ලෝක සෞඛ්‍ය සංවිධානයේ විවේචනයට ලක්ව ඇති අතර, එමඟින් සඳහන් කළේ එලෙස දේශසීමා වසා දැමීමෙන් යහපත් ප්‍රතිඵලවලට වඩා අයහපත් ප්‍රතිඵල අත්වනු ඇති බවයි. විශේෂයෙන් තොරතුරු හුවමාරුව, වෛද්‍ය සැපයුම් සීමාවීම ඊට උදාහරණ ලෙස එමඟින් දක්වනු ලැබුවා. මේ අතර වෛරසය කේන්ද්‍රගතවූ හුබෙයි ප්‍රාන්තයේ ලූනා නව වසරේ නිවාඩුව පෙබරවාරි 13 වනදා දක්වා දීර්ඝ කිරීමට චීන බලධාරීන් පියවර ගෙන තිබෙනවා. එමෙන්ම ජනයා එක්රැස්වීම වැළැක්වීමේ පියවරක් වශයෙන් එහි විවාහ ලියාපදිංචියද තාවකාලිකව අත්හිටුවා තිබෙනවා."}