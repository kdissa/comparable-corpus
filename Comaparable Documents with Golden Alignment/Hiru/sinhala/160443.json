{"Header": "මුහුදට පිටුපෑ තරුණිය අවසන් ගමන් යයි (ඡායාරූප)", "Time": "Tuesday, 02 May 2017 - 16:00", "Url": "http://www.hirunews.lk/sinhala/160443/%E0%B6%B8%E0%B7%94%E0%B7%84%E0%B7%94%E0%B6%AF%E0%B6%A7-%E0%B6%B4%E0%B7%92%E0%B6%A7%E0%B7%94%E0%B6%B4%E0%B7%91-%E0%B6%AD%E0%B6%BB%E0%B7%94%E0%B6%AB%E0%B7%92%E0%B6%BA-%E0%B6%85%E0%B7%80%E0%B7%83%E0%B6%B1%E0%B7%8A-%E0%B6%9C%E0%B6%B8%E0%B6%B1%E0%B7%8A-%E0%B6%BA%E0%B6%BA%E0%B7%92-%E0%B6%A1%E0%B7%8F%E0%B6%BA%E0%B7%8F%E0%B6%BB%E0%B7%96%E0%B6%B4", "Content": "මුහුදට පිටුපා ඡායාරූප ගනිමින් සිටියදී රළ පහරකට හසුවී ගසා ගෙන ගිය තරුණියගේ සිරුර මුහුදේ පා වෙමින් තිබියදී ධීවරයෙකු විසින් සොයා ගෙන ගොඩට ගෙනවිත් තිබෙනවා. පසුගිය 01 වැනිදා සවස 5.10 ට පමණ හලාවත පොලීසිය ආසන්නයේදී මෙම අනතුර සිදු වුණා. මිය ගොස් ඇත්තේ හලාවත - ඉලිප්පදෙණිය, බටහිර මුංගන්දළුව පදිංචිව සිටි 21 හැවිරිදි තරුණියක්. ඥාතීන් පිරිසක් සමග පැමිණ හලාවත මුහුදු වෙරළේ විනෝද වෙමින් ඡායාරූප ගනිමින් සිටින විට ඇය මෙම අනතුරට මුහුණ දී තිබෙනවා. වෙරළේ ඡායාරූප ගනිමින් සිටි කාන්තාවන් සිව් දෙනෙකු හදිසියේ පැමිණි රළ පහකට අසුවී ඇති නමුත් තිදෙනෙකු දිවි ගලවා ගත්තා. 02 වැනිදා දහවල් 12.00 ට පමණ මුහුදේ පා වෙමින් තිබූ තරුණියගේ සිරුර ප්‍රදේශයේ ධීවරයෙකුට හමුවී ඇති අතර පසුව  ඔහු විසින් එම සිරුර ගොඩට ගෙනවිත් තිබෙනවා. මෙම අනතුර සිදුවී ඇති ස්ථානය අනතුරු දායක බව හලාවත නගර සභාව සහ ආපදා කළමනාකරණ ඒකකය විසින්ද පුවරු සවි කර ප්‍රදර්ශණය කර තිබු ස්ථානයක් බවයි අප වාර්තාකරු සඳහන් කරේ."}