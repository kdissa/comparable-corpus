{"Header": "මානව හිමිකම් කොමිසමට පොදු රාජ්‍ය මණ්ඩලයේ සහය.", "Time": "Thursday, 02 May 2013 - 19:17", "Url": "http://www.hirunews.lk/sinhala/58216/%E0%B6%B8%E0%B7%8F%E0%B6%B1%E0%B7%80-%E0%B7%84%E0%B7%92%E0%B6%B8%E0%B7%92%E0%B6%9A%E0%B6%B8%E0%B7%8A-%E0%B6%9A%E0%B7%9C%E0%B6%B8%E0%B7%92%E0%B7%83%E0%B6%B8%E0%B6%A7-%E0%B6%B4%E0%B7%9C%E0%B6%AF%E0%B7%94-%E0%B6%BB%E0%B7%8F%E0%B6%A2%E0%B7%8A%E2%80%8D%E0%B6%BA-%E0%B6%B8%E0%B6%AB%E0%B7%8A%E0%B6%A9%E0%B6%BD%E0%B6%BA%E0%B7%9A-%E0%B7%83%E0%B7%84%E0%B6%BA", "Content": "ශ්‍රී ලංකා මානව හිමිකම් කොමිෂන් සභාවේ කටයුතු ශක්තිමත් කිරීම සඳහා තාක්ෂණික සහය ලබාදීමට පොදු රාජ්‍ය මණ්ඩලීය මහ ලේකම් කාර්යාලය එකඟතාව පළ කර තිබෙනවා. ශ්‍රී ලංකා මානව හිමිකම් කොමිෂන් සභාවේ නියෝජිතයින් පිරිසක් ලන්ඩනයේ පිහිටි පොදු රාජ්‍ය මණ්ඩලීය මහ ලේකම් කාර්යාලයේදී, මහ ලේකම් කමලේෂ් ශර්මා හමුවූ අවස්ථාවේදීයි ඔහු මේ බව සඳහන් කර ඇත්තේ. ඊයේ (01) ආරම්භ වූ පොදු රාජ්‍ය මණ්ඩලීය මානව හිමිකම් පිළිබඳ වැඩමුළුවකටද ශ්‍රී ලංකා දුත පිරිස සහභාගී වී තිබෙනවා. මෙම වැඩමුළුව දින 03 ක් පුරා ලන්ඩනයේදී පැවැත්වීමට නියමිතයි. මෙහිදී පොදු රාජ්‍ය මණ්ඩලීය රටවල් තුළ මානව හිමිකම් ආරක්ෂා කරන ආකාරය සහ මානව හිමිකම් කඩවීම් සම්බන්ධයෙන් ක්‍රියාකරන ආකාරය පිළිබඳව දීර්ඝ ලෙස සාකච්ජා කිරීමට ද නියමිතව ඇති බව සඳහන්. කෙසේ වෙතත්, ශ්‍රී ලංකාවේ පොදු රාජ්‍ය මණ්ඩලීය රාජ්‍ය නායක සමුළුව පැවැත්වීමට ගත් තීරණය පොදු රාජ්‍ය මණ්ඩලයේ මූලධර්ම අසමත් වූ අවස්ථාවක් බව කැනඩාවේ විදේශ කටයුතු අමාත්‍ය ජෝන් බෙයාර්ඞ් පෙන්වා දී තිබෙනවා. මෙමගින් ඉදිරියේදී පොදු රාජ්‍ය මණ්ඩලයේ  මානව හිමිකම් පිළිබඳව සාමාජිකත්වය දරන අනෙකුත් රටවලට බලපෑම් කිරීමේ සීමාවන් හැකිලෙන බවයි ඔහු සඳහන් කර ඇත්තේ. විදෙස් මාධ්‍ය හමුවේ අදහස් දක්වමින් කැනඩා විදේශ කටයුතු අමාත්‍ය ජෝන් බෙයාර්ඞ් වැඩිදුරටත් සඳහන් කර තිබෙන්නේ කැනඩාව පොදු රාජ්‍ය මණ්ඩලය අතහැර නොයන බවයි. එහෙත් ශ්‍රී ලංකාවේ පැවැත්වෙන සමුළුවට පූර්ණ දුත පිරිසක් තම රටින් සහභාගී නොකරන බවද ඔහු මීට පෙර සඳහන් කර තිබුණා."}