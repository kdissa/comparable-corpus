{"Header": "උතුරේ ලංගම සේවකයන් දෙවන දිනටත් වර්ජනයේ (ඡායාරූප)", "Time": "Tuesday, 02 January 2018 - 13:23", "Url": "http://www.hirunews.lk/sinhala/179940/%E0%B6%8B%E0%B6%AD%E0%B7%94%E0%B6%BB%E0%B7%9A-%E0%B6%BD%E0%B6%82%E0%B6%9C%E0%B6%B8-%E0%B7%83%E0%B7%9A%E0%B7%80%E0%B6%9A%E0%B6%BA%E0%B6%B1%E0%B7%8A-%E0%B6%AF%E0%B7%99%E0%B7%80%E0%B6%B1-%E0%B6%AF%E0%B7%92%E0%B6%B1%E0%B6%A7%E0%B6%AD%E0%B7%8A-%E0%B7%80%E0%B6%BB%E0%B7%8A%E0%B6%A2%E0%B6%B1%E0%B6%BA%E0%B7%9A-%E0%B6%A1%E0%B7%8F%E0%B6%BA%E0%B7%8F%E0%B6%BB%E0%B7%96%E0%B6%B4", "Content": "උතුරු පළාතේ ලංගම සේවකයන් දෙවන දිනටත් අද වර්ජනයේ නිරතවනවා. අප වාර්තාකරු සඳහන් කළේ මෙම වර්ජනයට සහය පළ කරමින් වව්නියාව නගරයේ වෙලඳසැල් කිහිපයක් ද වසා දමා ඇති බවයි. ලංකා ගමනාගමන මණ්ඩලයට අයත් වව්නියාව පැරණි බස් නැවතුම් පොළ වසා දැමීමට පියවර ගැනීම හේතුවෙන් බස් සේවකයන් මෙම වර්ජනය ආරම්භ කර තිබෙනවා. උතුරු පළාතේ ඩිපෝ 7 ක සේවකයන් වර්ජනයට එක්ව සිටින බවයි අප වාර්තාකරු ප්‍රකාශ කළේ. වව්නියාව නගරයේ කලු කොඩි ඔසවා ඇතැයි ද සඳහන්. වර්ජනය හේතුවෙන් මගීන්ගේ දෛනික කටයුතු අඩාල වී ඇති අතර ලංගම දුර ගමන් සේවා පමණක් ක්‍රියාත්මක වන බවයි වාර්තා වන්නේ එමෙන්ම වසා දැමුණු පැරණි ලංගම බස් නැවතුම්පොළ වෙත විශේෂ පොලිස් ආරක්ෂාවක් ද ලබාදී තිබෙනවා. නව බස් නැවතුම්පොළ ඉදිවී වසරක පමණ කාලයක් ගතවී ඇතත් එහි බස් රථ ගාල් නොකිරීම හේතුවෙන් පැරණි බස් නැවතුම වසා දමා ඇත්තේ උතුරු පළාත් ප්‍රධාන අමාත්‍යවරයාගේ නියෝගයට අනුවයි. නව බස් නැවතුම්පළට පෞද්ගලික බස් රථ හිමියන් යාමට පියවර ගෙන තිබුන ද ලංගම බස් රථ එහි ගාල් නොකරන බවයි අප වාර්තාකරු කියාසිටියේ. (ඡායාරූප - රොමේෂ් මදුශංක)"}