{"Header": "වතු විරෝධතාවල රහස", "Time": "Sunday, 02 October 2016 - 18:48", "Url": "http://www.hirunews.lk/sinhala/144310/%E0%B7%80%E0%B6%AD%E0%B7%94-%E0%B7%80%E0%B7%92%E0%B6%BB%E0%B7%9D%E0%B6%B0%E0%B6%AD%E0%B7%8F%E0%B7%80%E0%B6%BD-%E0%B6%BB%E0%B7%84%E0%B7%83", "Content": "දේශපාලන වාසි බලාපොරොත්තුවෙන් වතු කම්කරුවන් උකසට තබා කඳුකරයේ ඇතැම් වෘත්තීය සමිති නායකයින් කටයුතු කරමින් සිටින බව ජාතික කම්කරු පෙරමුණේ නායක, අමාත්‍ය පලනි දිගම්බරන් පවසනවා. හැටන් නගරයේ අද පස්වරුවේ පැවති උත්සවයකට එක්වෙමිනුයි ඔහු මේ බව කියා සිටියේ. සිය දෛනික වැටුප රුපියල් දහසක් දක්වා වැඩිකරන ලෙස ඉල්ලා මධ්‍යම කඳුකරයේ වතු කම්කරුවන් පසුගිය සතියේ විරෝධතාවල නිරත වූ අතර, අද දිනයේ මස්කෙලිය නගරයේ පැවැත්වීමට සූදානම් කර තිබූ උද්ඝෝෂණයක් පොලීසිය විසින් වළක්වනු ලැබුවා. මහජන සාමය කඩ විය හැකි බැවින් උද්ඝෝෂණ පැවැත්වීම වළක්වාලමින් අතුරු තහනම් නියෝගයක් ලබාදෙන ලෙස මස්කෙලිය පොලීසිය හැටන් මහේස්ත්‍රාත් අධිකරණයෙන් ඉල්ලීමක් කර තිබූ අතර ඊට විනිසුරුවරයා ඉඩ ලබා දී තිබුණා. කෙසේ වෙතත්, මෙම අතුරු තහනම් නියෝගය නොතකා වතු කම්කරුවන් විරෝධතාවයේ නිරතවීමට සූදානම් කර තිබූ අතර එය පොලීසිය වළක්වාලනු ලැබුවා. වතු කම්කරුවන්ට  සහාය පළ කරමින් මස්කෙලිය නගරයේ කඩ සාප්පු ද වසා තබා තිබූ බවයි ප්‍රදේශයේ හිරු වාර්තාකරු කියා සිටියේ. මේ අතර, තහනම් දැල් ආම්පන්න භාවිත කරමින් කල්පිටිය ප්‍රදේශයේ පිරිසකට ධීවර කටයුතුවල නිරතවීමට අවසර ලබාදීමට විරෝධය පළ කරමින් තවත් ධීවරයින් පිරිසක් අද පෙරවරුවේ කල්පිටියේදී විරෝධතාවක නිරත වුණා. කල්පිටිය ශ්‍රී සමුද්‍රාසන්න විහාරස්ථානය ආසන්නයට පැමිණි ඔවුන් නිහඬ විරෝධතාවයකින් අනතුරුව දේව කන්නලව්වක ද නිරත වුණා."}