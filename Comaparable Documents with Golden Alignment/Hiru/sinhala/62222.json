{"Header": "ගුවනේදී දොර මාරුවූ ක්‍රිකට් ක්‍රීඩකයා කවුද?", "Time": "Tuesday, 02 July 2013 - 19:33", "Url": "http://www.hirunews.lk/sinhala/62222/%E0%B6%9C%E0%B7%94%E0%B7%80%E0%B6%B1%E0%B7%9A%E0%B6%AF%E0%B7%93-%E0%B6%AF%E0%B7%9C%E0%B6%BB-%E0%B6%B8%E0%B7%8F%E0%B6%BB%E0%B7%94%E0%B7%80%E0%B7%96-%E0%B6%9A%E0%B7%8A%E2%80%8D%E0%B6%BB%E0%B7%92%E0%B6%9A%E0%B6%A7%E0%B7%8A-%E0%B6%9A%E0%B7%8A%E2%80%8D%E0%B6%BB%E0%B7%93%E0%B6%A9%E0%B6%9A%E0%B6%BA%E0%B7%8F-%E0%B6%9A%E0%B7%80%E0%B7%94%E0%B6%AF", "Content": "ශ්‍රී ලංකා - ඒ කණ්ඩායමේ ක්‍රීඩකයෙකු බීමත්ව ඉහළ අහසේ දී මගී ගුවන් යානයක දොර විවෘත කිරීමට උත්සාහ කළ බවට අද වාර්තාවූ සිද්ධිය සම්බන්ධයෙන් ශ්‍රී ලංකා ක්‍රිකට් ආයතනය අද පස්වරුවේ නිවේදනයක් නිකුත් කර තිබුණා. අදාළ සිද්ධිය සම්බන්ධයෙන් කණ්ඩායම් කළමනාකරු ජයන්ත සෙනෙවිරත්නගෙන් ලැබෙන වාර්තාවට අනුව කටයුතු කරන බවයි ක්‍රිකට් ආයතනය පළමුව ප්‍රකාශ කළේ. ඒ අනුව මෙම ක්‍රිකට් ක්‍රීඩකයා සම්බන්ධ තොරතුරු සහ සිදුව ඇතැයි කියන සිද්ධිය සම්බන්ධයෙන් වන තොරතුරු ක්‍රිකට් ආයතනය අද පස්වරුවේ මාධ්‍ය වෙත නිකුත් කර තිබුණා. ඒ අනුව සිද්ධියට අදාළ ක්‍රීඩකයා වන්නේ රමිත් රඹුක්වැල්ලයි. ඔහු ගුවන් යානයේ අඩ ආලෝක ධාරා පැවති නිසා වැසිකිලියේ දොර යැයි සිතා ගුවන් යානයේ පිටුපස දොර විවෘත කිරීමට උත්සාහ කර ඇති බව අදාළ වාර්තාවේ සඳහන්. එය අත්වැරදීමක් බවද ක්‍රිකට් ආයතනය නිකුත් කළ නිවේදනයේ සඳහන් වී තිබුණා. අද උදෑසන විදෙස් වාර්තා ප්‍රකාශ කළ පරිදි බටහිර ඉන්දීය කොදෙව් හි පැවැති තරගාවලිය නිමා වී ශාන්ත ලූසියා සිට ලන්ඩනයේ ගැට්වික් ගුවන් තොටුපළ වෙත ගමන් ගත් බ්‍රිටිෂ් එයාර්වේස් බෝයිං 777 ගුවන් යානයක දොර විවෘත කිරීමට ඔහු ප්‍රයත්න දරා ඇත්තේ අඩි 35,000ක් ඉහළ අහසේයි. ඒ වනවිට මෙම ගුවන් යානයේ මගීන් 229 දෙනෙකු ගමන් කර ඇති අතර, ඔවුන් මෙම සිද්ධියෙන් දැඩි කලබලයට පත්වූ බවත් වාර්තා වුණා."}