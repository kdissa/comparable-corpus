{"Header": "ඇමරිකානු තානාපතිනියගේ ට්විටර් පණිවුඩය ගැන විමල් පැහැදිලි කිරීමක් ඉල්ලයි", "Time": "Tuesday, 02 July 2019 - 19:03", "Url": "http://www.hirunews.lk/sinhala/219527/%E0%B6%87%E0%B6%B8%E0%B6%BB%E0%B7%92%E0%B6%9A%E0%B7%8F%E0%B6%B1%E0%B7%94-%E0%B6%AD%E0%B7%8F%E0%B6%B1%E0%B7%8F%E0%B6%B4%E0%B6%AD%E0%B7%92%E0%B6%B1%E0%B7%92%E0%B6%BA%E0%B6%9C%E0%B7%9A-%E0%B6%A7%E0%B7%8A%E0%B7%80%E0%B7%92%E0%B6%A7%E0%B6%BB%E0%B7%8A-%E0%B6%B4%E0%B6%AB%E0%B7%92%E0%B7%80%E0%B7%94%E0%B6%A9%E0%B6%BA-%E0%B6%9C%E0%B7%90%E0%B6%B1-%E0%B7%80%E0%B7%92%E0%B6%B8%E0%B6%BD%E0%B7%8A-%E0%B6%B4%E0%B7%90%E0%B7%84%E0%B7%90%E0%B6%AF%E0%B7%92%E0%B6%BD%E0%B7%92-%E0%B6%9A%E0%B7%92%E0%B6%BB%E0%B7%93%E0%B6%B8%E0%B6%9A%E0%B7%8A-%E0%B6%89%E0%B6%BD%E0%B7%8A%E0%B6%BD%E0%B6%BA%E0%B7%92", "Content": "ඇමරිකාව සමඟ ඇති කරගත් සෝෆා ගිවිසුම ඇතුළත් එකඟතා පිළිබඳව රටට හෙළි කළ යුතු බව ජාතික නිදහස් පෙරමුණේ නායක පාර්ලිමේන්තු මන්ත්‍රි විමල් වීරවංශ පවසනවා. නිවෙදනයක් නිතුක් කරමින් ඔහු සඳහන් කළේ ඇමරිකානු තානාපතිනිය විටින් විට ටිවිටර් පණිවිඩ නිකුත් කරමින් සිදු කරන ප්‍රකාශ ප්‍රමාණවත් නොවන බැවින් එම ගිවිසුම සමබන්ධයෙන් විදේශ කටයුතු අමාත්‍යංශය සමඟ සිදුකර ඇති සාකච්ඡා පිළිබඳව විවෘත හා විනිවිද ආකාරයෙන් අනාවරණ කළ යුතු බවයි. මෙරට හමුදා කඳවුරු ඉදිකිරීමට අවශ්‍ය නොමැති නම් සෝෆා ගිවිසුමේ ඇති අවශ්‍යතාවය පිළිබඳව පැහැදිලි කිරීමක් ඇමරිකානු තානාපතිනිය විසින් සිදුකළ යුතු බවද එම නිවේදනයේ සඳහන්. ශ්‍රී ලංකාවේ ඇමරිකානු යුද හමුදා කදවුරක් ස්ථාපිත කිරීමට කිසිදු සැලැස්මක් හෝ අභිලාශයක් නොමැති බව මෙරට ඇමරිකානු තානාපතිනි ඇලයිනා ටෙප්ලිට්ස් ට්විටර් පණිවුඩයක් නිකුත් කරමින් සඳහන් කර තිබුණේ. මේ අතර, සෝෆා ගිවිසුම සම්බන්ධයෙන් තමන් හෙළි කළ කරුණු සත්‍යය ද අසත්‍ය ද යැයි ප්‍රකාශ කරන ලෙස ඒකාබද්ධ විපක්ෂය, ඇමරිකානු තානාපති කාර්යාලයෙන් ඉල්ලීමක් කරනවා. පාර්ලිමේන්තු මන්ත්‍රී බන්දුල ගුණවර්ධන මේ බව කියා සිටියේ කොළඹ අද කැඳවා තිබූ මාධ්‍ය හමුවකට එක්වෙමින්."}