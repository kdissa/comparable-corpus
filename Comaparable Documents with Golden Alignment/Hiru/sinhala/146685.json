{"Header": "ත්‍රිවිද හමුදා නිලධාරීන් තුන්වන දිනටත් විරෝධතාවයේ", "Time": "Wednesday, 02 November 2016 - 21:01", "Url": "http://www.hirunews.lk/sinhala/146685/%E0%B6%AD%E0%B7%8A%E2%80%8D%E0%B6%BB%E0%B7%92%E0%B7%80%E0%B7%92%E0%B6%AF-%E0%B7%84%E0%B6%B8%E0%B7%94%E0%B6%AF%E0%B7%8F-%E0%B6%B1%E0%B7%92%E0%B6%BD%E0%B6%B0%E0%B7%8F%E0%B6%BB%E0%B7%93%E0%B6%B1%E0%B7%8A-%E0%B6%AD%E0%B7%94%E0%B6%B1%E0%B7%8A%E0%B7%80%E0%B6%B1-%E0%B6%AF%E0%B7%92%E0%B6%B1%E0%B6%A7%E0%B6%AD%E0%B7%8A-%E0%B7%80%E0%B7%92%E0%B6%BB%E0%B7%9D%E0%B6%B0%E0%B6%AD%E0%B7%8F%E0%B7%80%E0%B6%BA%E0%B7%9A", "Content": "වසර 12 ක සේවා කාලය සම්පුර්ණ වීමට පෙර විශ්‍රාම ගිය ආබාධිත ත්‍රිවිද හමුදා සහ පොලිස් නිලධාරීන් සේවා විශ්‍රාම වැටුපක් ඉල්ලා අද තෙවන දිනටත් විරෝධතාවයේ නිරත වනවා. ඔවුන් මේ වනවිටත් විරෝධතාවයේ නිරත වී සිටින්නේ කොළඹ කොටුව දුම්රිය ස්ථානය ඉදිරිපිටයි. සේවා විශ්‍රාම වැටුපක් ලබාදෙන ලෙස ඉල්ලා විශ්‍රාමික ආබාධිත ත්‍රිවිද හමුදා සහ පොලිස් නිලධාරීන් පිරිසක් කොළඹදී විරෝධතාවක් ආරම්භ කළේ පසුගිය සඳුදායි. ඔවුන් අදත් කොළඹ කොටුව දුම්රිය ස්ථානය ඉදිරිපිටදී සිය විරෝධතාව ආරම්භ කළා. විරෝධතාවය හේතුවෙන් මහජන පීඩාවක් සිදු නොවිය යුතු බවට වන පොලිස් ආඥා පනතේ උපුටන සහිත පුවරු පොලිසිය විසින් එහි ප්‍රදර්ශනයට තබා තිබුණා. ඒ අනුව විශ්‍රාමික ආබාධිත ත්‍රිවිද හමුදා සහ පොලිස් නිලධාරීන් අද විරෝධතාවයේ නිරත වුණේ කොළඹ කොටුව දුම්රියපොල ඉදිරිපිට ඕල්කට් මාවත අවහිර නොවන ලෙසයි. ජාතික හිමිකම් සංවිධානයේ සභාපති පුජ්‍ය බෙංගමුවේ නාලක හිමියන් ද අද පෙරවරුවේ එම ස්ථානයට පැමිණ විරෝධතාකරුවන් සමග සාකච්ඡාවක නිරත වුණා."}