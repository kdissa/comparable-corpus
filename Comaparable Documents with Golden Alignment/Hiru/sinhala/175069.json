{"Header": "ළිඳට වැටුණ බිරිඳ ගොඩට නොගෙන ඇය ගිලෙනකන් බලා සිටි සැමියා අත්අඩංගුවට", "Time": "Thursday, 02 November 2017 - 10:11", "Url": "http://www.hirunews.lk/sinhala/175069/%E0%B7%85%E0%B7%92%E0%B6%B3%E0%B6%A7-%E0%B7%80%E0%B7%90%E0%B6%A7%E0%B7%94%E0%B6%AB-%E0%B6%B6%E0%B7%92%E0%B6%BB%E0%B7%92%E0%B6%B3-%E0%B6%9C%E0%B7%9C%E0%B6%A9%E0%B6%A7-%E0%B6%B1%E0%B7%9C%E0%B6%9C%E0%B7%99%E0%B6%B1-%E0%B6%87%E0%B6%BA-%E0%B6%9C%E0%B7%92%E0%B6%BD%E0%B7%99%E0%B6%B1%E0%B6%9A%E0%B6%B1%E0%B7%8A-%E0%B6%B6%E0%B6%BD%E0%B7%8F-%E0%B7%83%E0%B7%92%E0%B6%A7%E0%B7%92-%E0%B7%83%E0%B7%90%E0%B6%B8%E0%B7%92%E0%B6%BA%E0%B7%8F-%E0%B6%85%E0%B6%AD%E0%B7%8A%E0%B6%85%E0%B6%A9%E0%B6%82%E0%B6%9C%E0%B7%94%E0%B7%80%E0%B6%A7", "Content": "බිරිඳට පහර දී ඇය දුව යනවිට මිදුලේ තිබූ ළිඳට වැටී ඇතත් ඇය ගොඩට ගැනීමට අසල්වාසීන්ට ඉඩ නොදී මැරීමට තැත්කළ සැමියෙකු වැලිගම පොලිසිය විසින් අත්අඩංගුවට ගෙන තිබෙනවා. මෙලෙස අත්අඩංගුවට ගෙන ඇත්තේ 42 හැවිරිදි වැලිගම මුදුගමුව ප්‍රදේශයේ පදිංචි පෙදරේරු රැකියාවේ නිරත පුද්ගලයෙකු බවයි පොලිසිය සඳහන් කළේ. ඉකුත් 30 වනදා උදෑසන ඔහු බීමතින් සිය නිවසට පැමිණෙන විට ඔහුගේ බිරිඳ මාස 3ක් වයසැති පුංචි දරුවාට කිරි දෙමින් සිට තිබෙනවා. එය නොතකමින් මොහු ඇයට පහර දී තිබුණා. පසුව ඇය දරුවා ඇඳ මත තබා මිදුලට දිවගොස් ඇති අතර අසල තිබූ ළිඳට ඇද වැටී තිබෙනවා. ඇය බේරාගැනීම සඳහා අසල්වාසීන් එහි පැමිණියද ඔවුන් වළක්වා, ඇය දියේ ගිලෙන සැටි ඔහු සතුටින් බලා සිටි බවයි අසල්වාසීන් ප්‍රකාශ කර ඇත්තේ. කෙසේ වෙතත් අසල්වාසියෙකු විසින් ඔහුගේ විරෝධය නොතකා ඇය ගොඩ ගෙන තිබුණා. පසුව නිර්නාමික දුරකථන ඇමතුමක් මත එම ස්ථානයට පැමිණි වැලිගම පොලිසිය 36 හැවිරිදි එම කාන්තාව වලාන රජයේ රෝහල වෙත ඇතුළත් කර තිබෙනවා. අප වාර්තාකරු සඳහන් කළේ එම අවස්ථාවේ සැකකරු යතුරුපැදියකින් පලා යමින් සිටියදී පොලිසිය විසින් අත්අඩංගුවට ගෙන ඇති බවයි. සැකකරු මාතර මහේස්ත්‍රාත් අධිකරණයට ඊයේ (01) ඉදිරිපත් කර ඇති අතර බිරිය මරා දැමීමට උත්සහ කිරීමේ චෝදනාව මත ඔහු ලබන 9 වනදා දක්වා රක්ෂිත බන්ධනාගාර ගතකර තිබෙනවා."}