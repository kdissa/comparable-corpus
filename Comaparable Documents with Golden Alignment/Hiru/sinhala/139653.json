{"Header": "ඔන්ලයින් හමුවු පෙම්වතිය දකින්න දින 10 ක් ගුවන්තොටුපලේ ඉඳලා වෙච්ච දේ (ඡායාරූප)", "Time": "Tuesday, 02 August 2016 - 16:34", "Url": "http://www.hirunews.lk/sinhala/139653/%E0%B6%94%E0%B6%B1%E0%B7%8A%E0%B6%BD%E0%B6%BA%E0%B7%92%E0%B6%B1%E0%B7%8A-%E0%B7%84%E0%B6%B8%E0%B7%94%E0%B7%80%E0%B7%94-%E0%B6%B4%E0%B7%99%E0%B6%B8%E0%B7%8A%E0%B7%80%E0%B6%AD%E0%B7%92%E0%B6%BA-%E0%B6%AF%E0%B6%9A%E0%B7%92%E0%B6%B1%E0%B7%8A%E0%B6%B1-%E0%B6%AF%E0%B7%92%E0%B6%B1-10-%E0%B6%9A%E0%B7%8A-%E0%B6%9C%E0%B7%94%E0%B7%80%E0%B6%B1%E0%B7%8A%E0%B6%AD%E0%B7%9C%E0%B6%A7%E0%B7%94%E0%B6%B4%E0%B6%BD%E0%B7%9A-%E0%B6%89%E0%B6%B3%E0%B6%BD%E0%B7%8F-%E0%B7%80%E0%B7%99%E0%B6%A0%E0%B7%8A%E0%B6%A0-%E0%B6%AF%E0%B7%9A-%E0%B6%A1%E0%B7%8F%E0%B6%BA%E0%B7%8F%E0%B6%BB%E0%B7%96%E0%B6%B4", "Content": "සමාජ මාධ්‍ය ඔස්සේ හඳුනාගත් සිය පෙම්වතිය එන තෙක් චීනයේ ගුවන්තොටුපලක දින 10 ක් බලා සිටි නෙදර්ලන්ත ජාතිකයකු පිළිබඳ විදෙස් මාධ්‍ය අනාවරණ කර තිබෙනවා. පසුව ඇතිවු අධික වෙහෙස හේතුවෙන් ගුවන්තොටුපල බලධාරීන් මෙම පුද්ගලයා රෝහල් ගතකර ඇති බවයි විදෙස් පුවත් සේවා සඳහන් කලේ. දින 10 ක් පුරා පෙම්වතිය අපේක්ෂාවෙන් සිටීම හේතුවෙන් ඔහු මානසික ආතතිය මෙන්ම දැඩි වෙහෙසකට පත්ව ඇතැයි රෝහල් බලධාරීන් ප්‍රකාශකර තිබෙනවා. 41 හැවිරිදි මෙම නෙදර්ලන්ත ජාතිකයා නෙදර්ලන්තයේ සිට චීනයේ හුනාන් ප්‍රාන්තයට පැමිණ ඇත්තේ අන්තර්ජාලය ඔස්සේ හඳුනාගත් චීන ජාතික පෙම්වතිය දැක ගැනීම සඳහායි. කෙසේවෙතත් දින 10 ක් ගුවන්තොටුපලට වී සිටිය ද එම තරුණිය පැමිණ නැහැ. පසුව ඇතිවු රෝගී තත්වය මත ගුවන්තොටුපල බලධාරීන් සහ ආරක්ෂක අංශ මැදිහත්වී ඔහු රෝහල් ගතකර තිබෙනවා. මීට මාස 2 කට පමණ පෙර 26 හැවිරි දීන ජාතික තරුණිය අන්තර්ජාලය ඔස්සේ හඳුනාගත් බවයි මෙම නෙදර්ලන්ත ජාතිකයා ප්‍රකාශකර ඇත්තේ. අනතුරුව ඇය දැක ගැනීමේ අපේක්ෂාවෙන් පැමිණිය ද කිසිවකු තමා හමුවීමට නොපැමිණි බව ඔහු වැඩිදුරටත් සඳහන් කර තිබෙනවා. පසුව අදාළ තරුණිය චීන මාධ්‍ය වෙත ප්‍රකාශකර ඇත්තේ මෙම තරුණයා තමා හමුවීමට පැමිණෙන බව පැවසුව ද එය තමා විශ්වාස නොකල බවයි. ශල්‍යකර්මයක් සඳහා තමා වෙනත් ප්‍රාන්තයකට ගොස් සිටි බැවින් දුරකථනය ක්‍රියා විරහිත කර තැබු බව ද ඇය සඳහන් කර ඇතැයි විදෙස් පුවත් සේවාවල සඳහන්."}