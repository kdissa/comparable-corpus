{"Header": "හැරී ගිය මහඇමති යළි එයි", "Time": "Friday, 02 October 2015 - 19:33", "Url": "http://www.hirunews.lk/sinhala/117710/%E0%B7%84%E0%B7%90%E0%B6%BB%E0%B7%93-%E0%B6%9C%E0%B7%92%E0%B6%BA-%E0%B6%B8%E0%B7%84%E0%B6%87%E0%B6%B8%E0%B6%AD%E0%B7%92-%E0%B6%BA%E0%B7%85%E0%B7%92-%E0%B6%91%E0%B6%BA%E0%B7%92", "Content": "රැකියා විරහිත උපාධිධාරීන් පිරිසකට රාජ්‍ය සේවයේ පත්වීම් ලබාදීම සඳහා පැමිණි ඌව පළාත් සභාවේ නව මහ ඇමති චාමර සම්පත් දසනායකට අද නැවත හැරී යාමට සිදුවුණා. ඒ, නියමිත වේලාවට පත්වීම් ලබා ගැනීම සඳහා උපාධිධාරීන් පැමිණ නොසිටීම හේතුවෙන්. කෙසේ වෙතත්, පසුව පැමිණි ඌව පළාත් ප්‍රධාන අමාත්‍යවරයා පත්වීම් ලිපි ප්‍රදානය කිරීම සිදුකළ බවයි හිරු වාර්තාකරු කියා සිටියේ. ඌව පළාත් සභා ශ්‍රවණාගාරයේදී උපාධිධාරීන් 144 දෙනෙකු සඳහා පත්වීම් ප්‍රදානය සිදුකෙරුණා. මෙම අවස්ථාවට ඌව පළාත් ආණ්ඩුකාර එම්.පී.ජයසිංහද එක්ව සිටි අතර, පෙරවරු 9 ට උත්සවයේ වැඩකටයුතු ආරම්භවීමට නියමිතව තිබුණා. නියමිත වේලාවට පළාත් ප්‍රධාන අමාත්‍ය චාමර සම්පත් දසනායක පැමිණියත් පත්වීම්ලාභීන් පැමිණ සිටියේ නැහැ. එම නිසා ප්‍රධාන අමාත්‍යවරයාට සිය කාර්යාලයට යාමට සිදුවු අතර, පෙරවරු 9.30 ට පමණ ඔහු නැවත පැමිණ උත්සව සභාවේ කටයුතු ආරම්භ කළ බවයි හිරු වාර්තාකරු සඳහන් කළේ. පත්වීම් ලිපි ප්‍රදානයෙන් අනතුරුව අදහස් දැක්වු ඌව පළාත් ප්‍රධාන අමාත්‍යවරයා කියා සිටියේ ඌව පළාතේ සංවර්ධනය ඉදිරියට ගෙන යාම සඳහා නොපමාව වැඩ කිරීමට උපාධිධාරීන් කටයුතු කළ යුතු බවයි. චක්‍රලේඛණ නිසා අවුරුදු 35 ත්, 45 ත් අතර වයසේ පසුවන රැකියා විරහිත උපාධිධාරීන් රාජ්‍ය සේවයට බඳවා ගැනීමේ ගැටලූ පවතින නමුත් ඉදිරි සති දෙක ඇතුළත එම වයස් කාණ්ඩයේ පසුවන ඌව පළාතේ උපාධිධාරීන් පිරිසකට පත්වීම් ලබාදෙන බව ප්‍රධාන අමාත්‍යවරයා තවදුරටත් සඳහන් කළා."}