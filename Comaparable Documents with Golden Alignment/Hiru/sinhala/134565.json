{"Header": "සෞඛ්‍ය ඇමති සහ වෛද්‍යවරුන් අතර සාකච්ඡා සාර්ථකයි", "Time": "Thursday, 02 June 2016 - 8:38", "Url": "http://www.hirunews.lk/sinhala/134565/%E0%B7%83%E0%B7%9E%E0%B6%9B%E0%B7%8A%E2%80%8D%E0%B6%BA-%E0%B6%87%E0%B6%B8%E0%B6%AD%E0%B7%92-%E0%B7%83%E0%B7%84-%E0%B7%80%E0%B7%9B%E0%B6%AF%E0%B7%8A%E2%80%8D%E0%B6%BA%E0%B7%80%E0%B6%BB%E0%B7%94%E0%B6%B1%E0%B7%8A-%E0%B6%85%E0%B6%AD%E0%B6%BB-%E0%B7%83%E0%B7%8F%E0%B6%9A%E0%B6%A0%E0%B7%8A%E0%B6%A1%E0%B7%8F-%E0%B7%83%E0%B7%8F%E0%B6%BB%E0%B7%8A%E0%B6%AE%E0%B6%9A%E0%B6%BA%E0%B7%92", "Content": "අර්බුදයකට තුඩුදුන් පශ්චාත් සීමාවාසික වෛද්‍ය පත්වීම් ලැයිස්තුව නැවත සකස් කිරීමට සෞඛ්‍ය අමාත්‍යාංශය එකඟ වූ බව රජයේ වෛද්‍ය නිලධාරීන්ගේ සංගමය පවසනවා. හිරු ප්‍රවෘත්ති අංශය වෙත අදහස් දක්වමින් එම සංගමයේ ලේකම් වෛද්‍ය නලින්ද හේරත් කියා සිටියේ ඊයේ රාත්‍රියේ සෞඛ්‍ය අමාත්‍ය රාජිත සේනාරත්න ඇතුලූ අමාත්‍යාංශ නිලධාරීන් සමඟ පැයකට ආසන්න කාලයක් මේ පිළිබඳ සාකච්ඡා කළ බවයි. කෙසේ වෙතත් අද දිනයේදී තම සංගමය සහ සෞඛ්‍ය අමාත්‍යාංශයේ බලධාරීන් එක්ව මෙම ලැයිස්තුව යළි සකස් කරන බවද ඔහු ප්‍රකාශ කළා. පශ්චාත් සීමාවාසික පත්වීම් ලේඛනය සකස් කිරීමේදී සෞඛ්‍ය අමාත්‍ය රාජිත සේනාරත්න ඊට බලපෑම් සිදුකළ බව පවසමින් පසුගිය අඟහරුවාදා පෙරවරු අටේ සිට පස්වරු 12 දක්වා රජයේ වෛද්‍යවරුන් සංකේත වර්ජනයක නිරතවුණා. කෙසේ වෙතත් වෛද්‍ය නලින්ද හේරත් කියා සිටියේ අමාත්‍යාංශය එකඟ වූ පරිදි කටයුතු නොකරන්නේ නම් ඒ සම්බන්ධයෙන් ඉදිරියේදී සුදුසු ක්‍රියාමාර්ග ගන්නා බවයි."}