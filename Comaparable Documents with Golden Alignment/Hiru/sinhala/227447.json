{"Header": "මැලේසියාවේ එල්.ටී.ටී.ඊ ප්‍රවර්ධනය කළ 12 දෙනාගේ නඩු විභාගය මහාධිකරණයට", "Time": "Saturday, 02 November 2019 - 7:26", "Url": "http://www.hirunews.lk/sinhala/227447/%E0%B6%B8%E0%B7%90%E0%B6%BD%E0%B7%9A%E0%B7%83%E0%B7%92%E0%B6%BA%E0%B7%8F%E0%B7%80%E0%B7%9A-%E0%B6%91%E0%B6%BD%E0%B7%8A-%E0%B6%A7%E0%B7%93-%E0%B6%A7%E0%B7%93-%E0%B6%8A-%E0%B6%B4%E0%B7%8A%E2%80%8D%E0%B6%BB%E0%B7%80%E0%B6%BB%E0%B7%8A%E0%B6%B0%E0%B6%B1%E0%B6%BA-%E0%B6%9A%E0%B7%85-12-%E0%B6%AF%E0%B7%99%E0%B6%B1%E0%B7%8F%E0%B6%9C%E0%B7%9A-%E0%B6%B1%E0%B6%A9%E0%B7%94-%E0%B7%80%E0%B7%92%E0%B6%B7%E0%B7%8F%E0%B6%9C%E0%B6%BA-%E0%B6%B8%E0%B7%84%E0%B7%8F%E0%B6%B0%E0%B7%92%E0%B6%9A%E0%B6%BB%E0%B6%AB%E0%B6%BA%E0%B6%A7", "Content": "එල්.ටී.ටී.ඊ සංවිධානය යළි පණ ගැන්වීමට උත්සාහ කළ බවට, ප්‍රභාකරන්ගේ ඡායාරූප ඇතුළු එල්.ටී.ටී.ඊ. ප්‍රවර්ධන භාණ්ඩ සමඟ අත්අඩංගුවට ගත් මැලේසියානු ජාතිකයන් 12 දෙනාට ඇප ලබාදීම එරට මහාධිකරණය වෙත යොමුකර තිබෙනවා. ඊයේ ඔවුන් ක්වාලාලම්පූර් නුවර අධිකරණයක් වෙත ඉදිරිපත් කෙරුණු අතර, ඇප ඉල්ලීම ඉහළ අධිකරණයක් වෙත යොමුකරන ලෙස ඉල්ලා තිබුණේ සැකකරුවන්ගේ නීතිඥයන් විසින්. මැලේසියානු දේශපාලනඥයන් දෙදෙනෙකු ඇතුළු විවිධ රැකියාවල නිරත වූ අවුරුදු 26ත් 60 ත් අතර 12 දෙනෙකු මෙලෙස අත්අඩංගුවේ පසුවන අතර, ඔවුන්ට එරෙහිව නඩු පවරා ඇත්තේ සොස්මා හෙවත් මැලේසියානු විශේෂ ආරක්ෂක විධි විධාන පනත යටතේයි. ඒ අනුව, ත්‍රස්තවාදී සංවිධානයකට සහය පළ කිරීමේ චෝදනා ඔප්පු වුවහොත් ඔවුන්ට වසර 7 දක්වා සිරදඬුවම් නියම කළ හැකියි. මොවුන් ෆේස්බුක්, යූ ටියුබ් ඇතුළු සමාජ මාධ්‍ය ඔස්සේ ද එල්.ටී.ටී.ඊ ප්‍රවර්ධන කටයුතුවල නිරත වූ බව සඳහන්."}