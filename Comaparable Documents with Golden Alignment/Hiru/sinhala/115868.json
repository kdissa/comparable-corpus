{"Header": "පාර්ලිමේන්තුවේ සැඟවුණු නායකයා ?", "Time": "Wednesday, 02 September 2015 - 13:40", "Url": "http://www.hirunews.lk/sinhala/115868/%E0%B6%B4%E0%B7%8F%E0%B6%BB%E0%B7%8A%E0%B6%BD%E0%B7%92%E0%B6%B8%E0%B7%9A%E0%B6%B1%E0%B7%8A%E0%B6%AD%E0%B7%94%E0%B7%80%E0%B7%9A-%E0%B7%83%E0%B7%90%E0%B6%9F%E0%B7%80%E0%B7%94%E0%B6%AB%E0%B7%94-%E0%B6%B1%E0%B7%8F%E0%B6%BA%E0%B6%9A%E0%B6%BA%E0%B7%8F", "Content": "8 වන පාර්ලිමේන්තුවේ විපක්ෂ නායකවරයා කවුරුන් ද යන්න පිළිබඳව තවමත් ඇත්තේ ගැටලූවක්. ජාතික ආණ්ඩුවට සම්බන්ධ වී නොමැති පක්ෂයක නියෝජිතයෙකු විපක්ෂ නායකවරයා ලෙස පත් කළ යුතු බවට දෙමළ ජාතික සන්ධානය, එක්සත් ජාතික පක්ෂය, ජනතා විමුක්ති පෙරමුණ සහ මුස්ලිම් කොංග්‍රසය පවසනවා. කෙසේ වෙතත්, නිදහස් පක්ෂයේ මන්ත්‍රීවරුන් වැඩි පිරිසක් විපක්ෂයේ අසුන්ගැනීමට නියමිත බැවින් විපක්ෂ නායක ධුරය ශ්‍රී ලංකා නිදහස් පක්ෂයට හිමිවිය යුතු බවටයි ජාතික නිදහස් පෙරමුණ පවසන්නේ. එක්සත් ජාතික පක්ෂය, ශ්‍රී ලංකා නිදහස් පක්ෂයට පසුව වැඩිම මන්ත්‍රීවරුන් සංඛ්‍යාවක් පත්වී ඇත්තේ දෙමළ ජාතික සන්ධානයෙන්. එම නිසා විපක්ෂ නායක ධුරය තම පක්ෂයට හිමිවිය යුතු බව එම පක්ෂයේ පාර්ලිමේන්තු මන්ත්‍රී ධර්මලිංගම් සිද්ධාර්ථන් හිරු ප්‍රවෘත්ති අංශයට සඳහන් කළා.ශ්‍රී ලංකා මුස්ලිම් කොංග්‍රසය ද පවසන්නේ විපක්ෂ නායක ධුරය දෙමළ ජාතික සන්ධානයේ නායක පාර්ලිමේන්තු මන්ත්‍රී ආර්.සම්බන්ධන්ට හිමිවිය යුතු බවයි. එක්සත් ජාතික පක්ෂය වෙනුවෙන් අදහස් දැක්වූයේ එම පක්ෂයේ උපනායක පාර්ලිමේන්තු මන්ත්‍රී රවී කරුණානායක කියා සිටියේ ජාතික ආණ්ඩුවට සම්බන්ධ නොවන පාර්ශවයකට විපක්ෂ නායක ධුරය ලබාදීම සුදුසු බවයි. එක්සත් ජාතික පක්ෂය සමඟ ජාතික ආණ්ඩුවක් බිහිකළ ද නිදහස් පක්ෂයේ මන්ත්‍රීවරුන් පිරිසක් විපක්ෂයේ අසුන් ගන්නා නිසා විපක්ෂ නායක ධුරය තම පක්ෂයට හිමිවිය යුතු බව නිදහස් පක්ෂයේ මහලේකම් පාර්ලිමේන්තු මන්ත්‍රී දුමින්ද දිසානායක පසුගියදා සඳහන් කළා. හිටපු ජනාධිපති, පාර්ලිමේන්තු මන්ත්‍රී, මහින්ද රාජපක්ෂ ද ඊයේ පාර්ලිමේන්තු සංකීර්ණයේදී මාධ්‍ය වෙත අදහස් දක්වමින් කියා සිටියේ විපක්ෂ නායක ධුරය නිදහස් පක්ෂයට හිමිවිය යුතු බවයි. එහෙත් නිදහස් පක්ෂය නියෝජනය කරන පාර්ලිමේන්තු මන්ත්‍රී මහින්ද අමරවීර හිරු ප්‍රවෘත්ති අංශයට සඳහන් කළේ විපක්ෂයේ මන්ත්‍රීවරයෙකු ඉදිරි දින කිහිපයේදී විපක්ෂ නායකවරයා ලෙස පත්වනු ඇති බවයි. එක්සත් ජනතා නිදහස් සන්ධානයේ හවුල්කාර පක්ෂයක් වන ජාතික නිදහස් පෙරමුණ, විපක්ෂ නායක ධුරයට නිදහස් පක්ෂ පාර්ලිමේන්තු මන්ත්‍රී කුමාර වෙල්ගමගේ නම යෝජනා කර තිබෙනවා. කෙසේ වෙතත්. විපක්ෂ නායකවරයා කවුරුන්ද යන්න කථානායකවරයා ඉදිරියේදී තීන්දු කරනු ඇති බවයි ජනතා විමුක්ති පෙරමුණේ පාර්ලිමේන්තු මන්ත්‍රී සුනිල් හඳුන්නෙත්ති සඳහන් කළේ. පවතින තත්ත්වය අනුව තම පක්ෂයට හෝ දෙමළ සන්ධානයට විපක්ෂ නායක ධුරය ලබා ගැනීමේ වැඩි අවස්ථාවක් පවතින බව ඔහු ප්‍රකාශ කළා."}