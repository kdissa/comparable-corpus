{"Header": "වරාය නගරයට අතිරේක හෙක්ටයාර දෙකක්", "Time": "Tuesday, 02 August 2016 - 19:00", "Url": "http://www.hirunews.lk/sinhala/139667/%E0%B7%80%E0%B6%BB%E0%B7%8F%E0%B6%BA-%E0%B6%B1%E0%B6%9C%E0%B6%BB%E0%B6%BA%E0%B6%A7-%E0%B6%85%E0%B6%AD%E0%B7%92%E0%B6%BB%E0%B7%9A%E0%B6%9A-%E0%B7%84%E0%B7%99%E0%B6%9A%E0%B7%8A%E0%B6%A7%E0%B6%BA%E0%B7%8F%E0%B6%BB-%E0%B6%AF%E0%B7%99%E0%B6%9A%E0%B6%9A%E0%B7%8A", "Content": "කොළඹ වරාය නගර ව්‍යාපෘතියේ ඉදිකිරීම් නවතා දමා තිබූ කාලසීමාවේදී අදාළ ව්‍යාපෘති සමාගමට දැරීමට සිදුවු අලාභය අවම කර ගැනීම සඳහා හෙක්ටයාර දෙකක් අතිරේකව ලබාදෙන ලෙස ව්‍යාපෘති සමාගම කර තිබූ යෝජනාවට රජය එකඟතාව පළ කර තිබෙනවා. රජයේ ප්‍රවෘත්ති දෙපාර්තමේන්තුවේ අද කැඳවා තිබූ කැබිනට් තීරණ දැනුම්දීමේ මාධ්‍ය හමුවට එක්වු සම කැබිනට් ප්‍රකාශක අමාත්‍ය ගයන්ත කරුණාතිලක මේ බව කියා සිටියා. ඔහු කියා සිටියේ ඉදිරියේදී මේ සම්බන්ධයෙන් වන නව ගිවිසුමකට එළැඹීමට නියමිතව ඇති බවයි. අද පැවති කැබිනට් තීරණ දැනුම්දීමේ මාධ්‍ය හමුව සඳහා අමාත්‍ය අනුර ප්‍රියදර්ශන යාපාද එක්ව සිටි අතර, එහිදී මාධ්‍යවේදීන් ඔහුගෙන් ඒකාබද්ධ විපක්ෂයේ පාද යාත්‍රාව සම්බන්ධයෙන් ගන්නා ඉදිරි ක්‍රියාමාර්ග සම්බන්ධයෙන් විමසා සිටියා. මාධ්‍ය හමුවට එක්වූ අමාත්‍ය රාජිත සේනාරත්නද එහිදී ඇතිවූ සංවාදයට මැදිහත්වුණා. එහිදී අනුර ප්‍රියදර්ශන යාපා අමාත්‍යවරයා සඳහන් කළේ විනය පරීක්ෂණ පිළිබඳ තවමත් සාකච්ඡාවක් පක්ෂය තුළ නොමැති බවයි. සම කැබිනට් ප්‍රකාශක, සෞඛ්‍ය අමාත්‍ය රාජිත සේනාරත්නගෙන් මෙහිදී මාධ්‍යවේදීන් අගෝස්තු 01 වනදා සිට ක්‍රියාත්මක පැණිබීමවල සීනි සංයුතිය දැක්වෙන වර්ණ සංකේත ප්‍රදර්ශනය කළ යුතු බවට පැනවූ නීතිය ක්‍රියාත්මක නොවීම සම්බන්ධයෙන් විමසා සිටි අතර, එහිදී අමාත්‍යවරයා සහ මාධ්‍යවේදීන් අතර දිගු සංවාදයක් ඇතිවුණා. මේ අතර පාර්ලිමේන්තුවේදී සම්මත වුණු තොරතුරු දැන ගැනීමේ පනතට කතානායකවරයා අද අත්සන් තබා ඇති බව මෙම මාධ්‍ය හමුවේදී අමාත්‍ය ගයන්ත කරුණාතිලක ප්‍රකාශ කළා. තොරතුරු දැන ගැනීමේ පනත් කෙටුම්පත ජුනි 24 වනදා පාර්ලිමේන්තුවේදී සම්මත වුණු අතර, එය ක්‍රියාකාරී නීතියක් බවට පත්වන්නේ කතානායකවරයා ඊට අත්සන් තැබීමෙන් පසුවයි."}