{"Header": "අනාරක්ෂිත දුම්රිය හරස් මාර්ග ගැන ජනපතිගේ අවධානය.", "Time": "Tuesday, 02 July 2013 - 19:36", "Url": "http://www.hirunews.lk/sinhala/62225/%E0%B6%85%E0%B6%B1%E0%B7%8F%E0%B6%BB%E0%B6%9A%E0%B7%8A%E0%B7%82%E0%B7%92%E0%B6%AD-%E0%B6%AF%E0%B7%94%E0%B6%B8%E0%B7%8A%E0%B6%BB%E0%B7%92%E0%B6%BA-%E0%B7%84%E0%B6%BB%E0%B7%83%E0%B7%8A-%E0%B6%B8%E0%B7%8F%E0%B6%BB%E0%B7%8A%E0%B6%9C-%E0%B6%9C%E0%B7%90%E0%B6%B1-%E0%B6%A2%E0%B6%B1%E0%B6%B4%E0%B6%AD%E0%B7%92%E0%B6%9C%E0%B7%9A-%E0%B6%85%E0%B7%80%E0%B6%B0%E0%B7%8F%E0%B6%B1%E0%B6%BA", "Content": "ආරක්ෂක ගේට්ටු නොමැති දුම්රිය හරස් මාර්ගවල සිදුවන අනතුරු වළක්වාගැනීම සඳහා ගේට්ටු සවිකර ආරක්ෂිත වැඩපිලිවෙලක් කඩිනමින් සකස් කරන්නැයි ජනාධිපති මහින්ද රාජපක්ෂ මහතා බලධාරීන්ට උපදෙස් ලබාදී තිබෙනවා. ඒ, මේ සම්බන්ධයෙන් අරලියගහ මන්දිරයේ අද පැවති සාකච්ඡාවකදියි. සිවිල් ආරක්ෂක කමිටු, පොලීසිය හරහා සම්බන්ධීකරණය කිරීම තුළින් මෙම වැඩපිළිවෙල සාර්ථක කරගත හැකි බව ජනාධිපතිවරයා මෙහිදී ප්‍රකාශ කළා. ඊට ප්‍රදේශයේ ජනතාවද දායක කරගන්නා ලෙසයි ජනාධිපතිවරයා බලධාරීන්ට උපදෙස් ලබාදුන්නේ. මෙහිදී ප්‍රදේශයේ කාර්මික ශිල්පීන්ගේ දායකත්වය ලබාගනිමින් ගේට්ටු ඉදිකිරීම මගින් ඉතා කෙටි කාලයක් තුළ ඊට විසඳුම් සෙවිය හැකි බවද ජනාධිපතිවරයා පෙන්වා දී තිබෙනවා. එහිදී පැවතිය යුතු තත්ත්වය සහ ඉදිකිරීම් ක්‍රියාත්මක කරන සැළැස්ම කඩිනමින් ලබාදෙන ලෙසයි ජනාධිපති මහින්ද රාජපක්ෂ මහතා වැඩිදුරටත් උපදෙස් ලබාදී ඇත්තේ. දැනට අනාරක්ෂිත දුම්රිය හරස් මාර්ග 754 ක් ඇති අතර ඉන් 168 ක්ම පිහිටා තිබෙන්නේ මුහුදුබඩ දුම්රිය මාර්ගයේයි."}