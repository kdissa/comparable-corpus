{"Header": "අසල්වැසි නැගණියන්ටත් මව් වූ මිහිරිගේ අමිහිරි දිවියේ සංවේදී කතාව", "Time": "Tuesday, 02 July 2019 - 22:49", "Url": "http://www.hirunews.lk/sinhala/219541/%E0%B6%85%E0%B7%83%E0%B6%BD%E0%B7%8A%E0%B7%80%E0%B7%90%E0%B7%83%E0%B7%92-%E0%B6%B1%E0%B7%90%E0%B6%9C%E0%B6%AB%E0%B7%92%E0%B6%BA%E0%B6%B1%E0%B7%8A%E0%B6%A7%E0%B6%AD%E0%B7%8A-%E0%B6%B8%E0%B7%80%E0%B7%8A-%E0%B7%80%E0%B7%96-%E0%B6%B8%E0%B7%92%E0%B7%84%E0%B7%92%E0%B6%BB%E0%B7%92%E0%B6%9C%E0%B7%9A-%E0%B6%85%E0%B6%B8%E0%B7%92%E0%B7%84%E0%B7%92%E0%B6%BB%E0%B7%92-%E0%B6%AF%E0%B7%92%E0%B7%80%E0%B7%92%E0%B6%BA%E0%B7%9A-%E0%B7%83%E0%B6%82%E0%B7%80%E0%B7%9A%E0%B6%AF%E0%B7%93-%E0%B6%9A%E0%B6%AD%E0%B7%8F%E0%B7%80", "Content": "උතුම් මව් සෙනෙහස අහිමිවීයාම සේම, උග්‍ර දිළිඳුකම දරුවන්ගේ ජීවිතවලට කොතරම් දුරට බලපෑම් කරනවද..? එවන් දරුවන් තිදෙනෙක් පිළිබද සංවේදී පුවතක් හිරුට වාර්තා වුනේ මහියංගනය ප්‍රදේශයෙන්. මේ මහියංගනය ප්‍රාදේශීය ලේකම් කොට්ඨාශයට අයත් කුකුළාපොල ප්‍රදේශයේ ජීවත් වන මිහිරි ප්‍රසාදිනී. මෙවර සාමාන්‍ය පෙළ විභාගයට පෙනී සිටීමට අපේක්ෂාවෙන් සිටින ඇය අධ්‍යාපනය ලබන්නේ කුකුළාපොල කණිෂ්ඨ විද්‍යාලයේ. මිහිරිගේ මව මීට වසර 12 කට පෙර තම දියණිය හා සැමියා අත්හැර ගොස් ඇති අතර මේ වනවිට මොවුන්ගේ නිවහන වී ඇත්තේ මේ පැල්පතයි. අගහිගකමින් අඩුවක් නැති මේ දියණියත්, පියාණනුත් වේලක් හැර වේලක් හෝ ලැබෙනා මොනවා හෝ දෙයකින් තම කුසගිනි නිවා ගන්නවා. ජීවිතේට මුහුණදීමට සිදුව ඇති අනේකවිද බාධක හමුවේ ඇය නොපසුබට උත්සාහයෙන් තම අධ්‍යාපන කටයුතු සිදුකරන්නේ මහත් ආයාසයකින්. මිහිරිගේ නිවසට යාබද නිවසක වයස අවුරුදු 06 හා 10 වයසේ පසුවන තවත් කුඩා දියණියන් දෙදෙනෙකු ජීවත් වනවා. ඔවුන්ගේ මව ද කුඩා කළ සිටම ඔවුන් හැරගොස් සිටින හෙයින් මිහිරි ඔවුන් දෙදෙනාට ද මවක මෙන් ආදරය ලබාදෙනවා. දිනෙන් දින උග්‍රවන ආර්ථික අපහසුතා මගහරවා ගැනීමට මේ දරුවන්ට මෙන්ම මිහිරිට ද පිහිටක්වීමට ඔබට හැකිවුවහොත් ඔවුන්ගේ හෙට දවස වඩා යහපත්වනු නොඅනුමානයි."}