{"Header": "ජනවාර්ගික ගැටලූවට විසඳුම් සොයන්න දෙමළ ජාතික සභා කමිටුව අද රැස්වේ", "Time": "Saturday, 02 January 2016 - 12:57", "Url": "http://www.hirunews.lk/sinhala/123258/%E0%B6%A2%E0%B6%B1%E0%B7%80%E0%B7%8F%E0%B6%BB%E0%B7%8A%E0%B6%9C%E0%B7%92%E0%B6%9A-%E0%B6%9C%E0%B7%90%E0%B6%A7%E0%B6%BD%E0%B7%96%E0%B7%80%E0%B6%A7-%E0%B7%80%E0%B7%92%E0%B7%83%E0%B6%B3%E0%B7%94%E0%B6%B8%E0%B7%8A-%E0%B7%83%E0%B7%9C%E0%B6%BA%E0%B6%B1%E0%B7%8A%E0%B6%B1-%E0%B6%AF%E0%B7%99%E0%B6%B8%E0%B7%85-%E0%B6%A2%E0%B7%8F%E0%B6%AD%E0%B7%92%E0%B6%9A-%E0%B7%83%E0%B6%B7%E0%B7%8F-%E0%B6%9A%E0%B6%B8%E0%B7%92%E0%B6%A7%E0%B7%94%E0%B7%80-%E0%B6%85%E0%B6%AF-%E0%B6%BB%E0%B7%90%E0%B7%83%E0%B7%8A%E0%B7%80%E0%B7%9A", "Content": "ජාතික ප්‍රශ්නයට දේශපාලන විසඳුමක් සෙවීමේ අරමුණින් දෙමළ ජනතා සභාව පත් කරගත් විශේෂ කමිටුව ප්‍රථම වරට අද පස්වරුවේ යාපනයේදී රැස්වීමට නියමිතයි. එහිදී ජනතාවට යහපතක් සැලසෙන කරුණු කිහිපයක් සම්බන්ධයෙන් සාකච්ඡා කෙරෙනු ඇති බවයි හිරු ප්‍රවෘත්ති අංශය කළ විමසීමකදී දෙමළ ජනතා සභාවේ සාමාජික සහ දෙමළ ජාතික ජනතා පෙරමුණේ නායක ගජේන්ද්‍ර කුමාර් පොන්නම්බලම් සදහන් කළේ. දෙමළ ජනතාවගේ ප්‍රශ්න සම්බන්ධයෙන් සාකච්ඡා කිරීමට දෙමළ දේශපාලන පක්ෂ කිහිපයක මැදිහත්වීමෙන් දෙමළ ජාතික සභාව පසුගියදා පිහිටුවා ගත්තා. ඒ උතුරු පළාත් ප්‍රධාන අමාත්‍ය සී.වී.විග්නේෂ්වරන්ගේ ප්‍රධානත්වයෙන්. එහිදී එම සභාවේ සියලූ පක්ෂ නියෝජනය වන පරිදි 15 දෙනෙකුගෙන් යුත් විශේෂ කමිටුවක් පිහිටුවා ගත්තේ ජාතික ප්‍රශ්නයට දේශපාලන විසඳුමක් ලබා ගැනීමේ අරමුණින්. ජිනීවා මානව හිමිකම් මණ්ඩලයේදී සම්මත වූ ශ්‍රී ලංකාව පිළිබද යෝජනාව ක්‍රියාවට නැංවීම පිළිබඳව සොයා බැලීම ද දෙමළ ජාතික සභාවේ අරමුණක්. කෙසේ නමුත්, උතුරු පළාත් ප්‍රධාන අමාත්‍ය සී වී විග්නේෂ්වරන් සහ දෙමළ ජාතික සන්ධානයේ නායක ආර් සම්බන්ධන් අතර පවතින මතගැටුම්වල ප්‍රතිඵලයක් ලෙස දෙමළ ජාතික සභාව බිහිවූ බවයි ඇතැමුන් පෙන්වා දෙන්නේ."}