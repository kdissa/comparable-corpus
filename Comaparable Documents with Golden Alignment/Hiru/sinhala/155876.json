{"Header": "පාසල් ක්‍රීඩා නිලධාරීන්ගේ විදෙස් තරග සංචාර ගැන විශේෂ විමර්ශණයක්", "Time": "Thursday, 02 March 2017 - 17:27", "Url": "http://www.hirunews.lk/sinhala/155876/%E0%B6%B4%E0%B7%8F%E0%B7%83%E0%B6%BD%E0%B7%8A-%E0%B6%9A%E0%B7%8A%E2%80%8D%E0%B6%BB%E0%B7%93%E0%B6%A9%E0%B7%8F-%E0%B6%B1%E0%B7%92%E0%B6%BD%E0%B6%B0%E0%B7%8F%E0%B6%BB%E0%B7%93%E0%B6%B1%E0%B7%8A%E0%B6%9C%E0%B7%9A-%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%AD%E0%B6%BB%E0%B6%9C-%E0%B7%83%E0%B6%82%E0%B6%A0%E0%B7%8F%E0%B6%BB-%E0%B6%9C%E0%B7%90%E0%B6%B1-%E0%B7%80%E0%B7%92%E0%B7%81%E0%B7%9A%E0%B7%82-%E0%B7%80%E0%B7%92%E0%B6%B8%E0%B6%BB%E0%B7%8A%E0%B7%81%E0%B6%AB%E0%B6%BA%E0%B6%9A%E0%B7%8A", "Content": "පාසල් ක්‍රීඩා නිලධාරීන් විදෙස් තරග සංචාර සඳහා සහභාගී වු ආකාරය සහ පාසල් ක්‍රීඩකයින් තරග සංචාරවලට සහභාගී කරවු ආකාරය පිළිබඳ විශේෂ විමර්ශණයක් සිදු කරන ලෙසට අධ්‍යාපන අමාත්‍ය අකිල විරාජ් කාරියවසම් මහතා නිලධාරීන්ට උපදෙස් ලබාදී තිබෙනවා. ඒ සම්බන්ධයෙන් වාර්තාවක් ලබාදෙන ලෙසටයි අමාත්‍යවරයා ප්‍රකාශකර ඇත්තේ. විදෙස් තරග සංචාර සඳහා පාසල්  ක්‍රීඩකයින් රැගෙන යාමේදී සිදුව ඇතැයි පැවසෙන අක්‍රමිකතා පිළිබඳ පැමිණිලි සහ තොරතුරු  වාර්තාවීමත් සමග අමාත්‍යවරයා මෙම පියවර ගෙන තිබෙනවා. පාසල් ක්‍රීඩා සංගම් සම්බන්ධ කර ගනිමින් ළමුන් විදෙස් තරග සංචාර සඳහා රැගෙන යාමේදී  විශාල මුදලක් අය කිරීම / ඇතැම් නිලධාරීන් පාසල් ක්‍රීඩකයන්ගේ මුදල් යොදාගෙන සිය හිතවතුන් සහ පවුල්වල සාමාජිකයන් නොමිලේ තරග සංචාරවලට සහභාගී කරවීම / ක්‍රීඩකයන්ගේ විදෙස් ගමන් බලපත්‍ර යොදා ගනිමින් තීරු බදු රහිත සාප්පු සංකීර්ණයෙන් මිළ අධික මත්පැන් මිළදී ගැනීම ඇතුලු සිදුවීම් රැසක් පිළිබඳ අමාත්‍යංශයට  වාර්තාවී තිබෙනවා. මීට අමතරව ජාතික පාසල්වල ක්‍රීඩා දක්ෂතා දක්වන සිසුන් ජාත්‍යන්තර පාසල්වලට ඇතුලත් කර ගැනීමේදී සිදුව ඇති බව පැවසෙන අක්‍රමිකතාවන් පිළිබඳව ද කරුණු සොයා බලා වාර්තා කරන ලෙසටයි අධ්‍යාපන අමාත්‍ය අකිල විරාජ් කාරියවසම් මහතා නියෝග කර ඇත්තේ."}