{"Header": "මීළඟ මැයි දිනයට පෙර රාජපක්ෂවරුන්ට දඩුවම් ලබා දෙන බව ඇමති රාජිත කියයි", "Time": "Tuesday, 02 May 2017 - 19:46", "Url": "http://www.hirunews.lk/sinhala/160459/%E0%B6%B8%E0%B7%93%E0%B7%85%E0%B6%9F-%E0%B6%B8%E0%B7%90%E0%B6%BA%E0%B7%92-%E0%B6%AF%E0%B7%92%E0%B6%B1%E0%B6%BA%E0%B6%A7-%E0%B6%B4%E0%B7%99%E0%B6%BB-%E0%B6%BB%E0%B7%8F%E0%B6%A2%E0%B6%B4%E0%B6%9A%E0%B7%8A%E0%B7%82%E0%B7%80%E0%B6%BB%E0%B7%94%E0%B6%B1%E0%B7%8A%E0%B6%A7-%E0%B6%AF%E0%B6%A9%E0%B7%94%E0%B7%80%E0%B6%B8%E0%B7%8A-%E0%B6%BD%E0%B6%B6%E0%B7%8F-%E0%B6%AF%E0%B7%99%E0%B6%B1-%E0%B6%B6%E0%B7%80-%E0%B6%87%E0%B6%B8%E0%B6%AD%E0%B7%92-%E0%B6%BB%E0%B7%8F%E0%B6%A2%E0%B7%92%E0%B6%AD-%E0%B6%9A%E0%B7%92%E0%B6%BA%E0%B6%BA%E0%B7%92", "Content": "ජාත්‍යන්තර කම්කරු දිනය සමරමින් ඊයේ පැවති මැයි රැළි වලදී දේශපාලන පක්ෂ නියෝජිතයන් විවිධ අදහස් පළ කළා. අමාත්‍ය නිමල් සිරිපාල ද සිල්වා ගැටඹේ පැවති නිදහස් පක්ෂ මැයි දින රැළියට එක්වෙමින් කියා සිටියේ මීළඟ මැයි දින රැළියේදී ශ්‍රී ලංකා නිදහස් පක්ෂය වඩාත් ශක්තිමත් වූ පක්ෂයක් බවට පත්වී 2020 වසරේදී නිදහස් පක්ෂ ආණ්ඩුවක් පිහිටුවීමට කටයුතු කළ යුතු බවයි. ජනතාව ජීවන බර දරාගත නොහැකිව විරෝධතා සිදු කරමින් මහාමාර්ගවලට පිවිසෙන විට ඒවා මර්දනය කිරීම සඳහා රජය නව ඒකක සෑදීමට කටයුතු කරන බවයි ඒකාබද්ධ විපක්ෂය ගාලූ මුවදොර පිටියේදී සංවිධාන කළ මැයි රැළියට එක්වූ පාර්ලිමේන්තු මන්ත්‍රිනි පවිත්‍රා වන්නිආරච්චි කියා සිටියේ. අමාත්‍ය රාජිත සේනාරත්න එක්සත් ජාතික පක්ෂය බොරැල්ල - කැම්බල් පිටියේ සංවිධාන කළ මැයි රැළියට එක්වෙමින් කියා සිටියේ රාජපක්ෂවරුන් සිදුකළ සියලූ දුෂණ වංචා සම්බන්ධයෙන් මෙම වසර තුළ පරීක්ෂණ සිදුකළ යුතු බවයි. එමෙන්ම මීළඟ මැයි රැළියට පෙර රාජපක්ෂවරුන්ට දඩුවම් කරන බවද අමාත්‍යවරයා සඳහන් කළා. ජනතා විමුක්ති පෙරමුණේ ලේකම් ටිල්වින් සිල්වා එම පෙරමුණේ මැයි රැළියට බී.ආර්.සී. පිටියේදී එක්වෙමින් කියා සිටියේ වසර 70 ක් පුරා ප්‍රධාන පක්ෂ දෙක රට පාලනය කළ යුගය වෙනස් කළ යුතුව ඇති බවයි. රාජපක්ෂවරුන් නැවත රටේ පාලන බලය ලබාගතහොත් ජනතාවට බියෙන් සැකයෙන් ජීවත්වීමට සිදුවනු ඇති බවයි අමාත්‍ය ෆීල්ඩ් මාර්ෂල් සරත් ෆොන්සේකා එක්සත් ජාතික පක්ෂ මැයි දින රැළියේදී අදහස් දක්වමින් කියා සිටියේ."}