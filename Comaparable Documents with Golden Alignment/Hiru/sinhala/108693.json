{"Header": "ඇමරිකානු පොලිස් භටයන් 6දෙනෙකුට අපරාධ චෝදනාවක්", "Time": "Saturday, 02 May 2015 - 10:09", "Url": "http://www.hirunews.lk/sinhala/108693/%E0%B6%87%E0%B6%B8%E0%B6%BB%E0%B7%92%E0%B6%9A%E0%B7%8F%E0%B6%B1%E0%B7%94-%E0%B6%B4%E0%B7%9C%E0%B6%BD%E0%B7%92%E0%B7%83%E0%B7%8A-%E0%B6%B7%E0%B6%A7%E0%B6%BA%E0%B6%B1%E0%B7%8A%E0%B6%A7-%E0%B6%85%E0%B6%B4%E0%B6%BB%E0%B7%8F%E0%B6%B0-%E0%B6%A0%E0%B7%9D%E0%B6%AF%E0%B6%B1%E0%B7%8F%E0%B7%80%E0%B6%9A%E0%B7%8A", "Content": "ඇමරිකාවේ බෝල්ටිමෝර් නගරයේ 25 හැවිරිදි කළු ජාතිකයෙකු පොලිස් අත්අඩංගුවේ සිටියදී මිය යාම ගැන පොලිස් නිලධාරීන් 6 දෙනෙකුට අපරාධ චෝදනා එල්ල වී තිබෙනවා. කළු ජාතිකයාගේ මරණය මිනී මැරුමක් බවට ඇමරිකානු නීතිපති දෙපාර්තමේන්තුව තීරණය කිරීමෙන් පසු ඔවුන්ට මෙම චෝදනා එල්ල කෙරුණා. පොලීසියට භාර වූ එම පොලිස් භටයන් පසුව ඇප මත මුදා හැර තිබෙනවා. ෆ්‍රෙඩි ග්‍රේ නමැති මෙම කළු ජාතිකයාගේ මරණය හේතුවෙන් බෝල්ටිමෝර් නගරයේ කලහකාරී තත්ත්වයක් පැණ නැගුණු අතර ඇදිරි නීතිය පවා පැනවීමට සිදුවුණා. එහෙත් පොලිස් භටයන්ට එරෙහි නීතිමය ක්‍රියාමාර්ග ප්‍රකාශයට පත්වීමත් සමඟ නගරවාසීන් වීථිවලට පිවිස ජය ඝෝෂා නැගූ බවයි විදෙස් වාර්තා සදහන් කළේ."}