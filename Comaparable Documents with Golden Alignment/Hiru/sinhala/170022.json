{"Header": "රුපියල් ලක්ෂයකින් ලක්ෂ 3 ක ව්‍යාජ මුදල් දෙන ජාවාරම කොටුවෙයි", "Time": "Saturday, 02 September 2017 - 19:52", "Url": "http://www.hirunews.lk/sinhala/170022/%E0%B6%BB%E0%B7%94%E0%B6%B4%E0%B7%92%E0%B6%BA%E0%B6%BD%E0%B7%8A-%E0%B6%BD%E0%B6%9A%E0%B7%8A%E0%B7%82%E0%B6%BA%E0%B6%9A%E0%B7%92%E0%B6%B1%E0%B7%8A-%E0%B6%BD%E0%B6%9A%E0%B7%8A%E0%B7%82-3-%E0%B6%9A-%E0%B7%80%E0%B7%8A%E2%80%8D%E0%B6%BA%E0%B7%8F%E0%B6%A2-%E0%B6%B8%E0%B7%94%E0%B6%AF%E0%B6%BD%E0%B7%8A-%E0%B6%AF%E0%B7%99%E0%B6%B1-%E0%B6%A2%E0%B7%8F%E0%B7%80%E0%B7%8F%E0%B6%BB%E0%B6%B8-%E0%B6%9A%E0%B7%9C%E0%B6%A7%E0%B7%94%E0%B7%80%E0%B7%99%E0%B6%BA%E0%B7%92", "Content": "කඳාන පරණ ඩී.ආර්.ඕ පාරේ පිහිටි නිවසක කලක පටන් ව්‍යාජ මුදල් නෝට්ටු ජාවාරමක් සිදුකෙරෙන බවට අප හිරු CIA හරහා මුල්වරට රටට හෙළි කළේ 2014 වසරේ මාර්තු 12 වැනිදායි. එම නිවසේ පදිංචි ප්‍රියන්ත නමින් පෙනී සිටිනා සැකකරු පවසන්නේ ලංකාවේ වලංගු මුදලින් රුපියල් ලක්ෂයක් රැගෙන ආ විට රුපියල් ලක්ෂ 3 ක ව්‍යාජ මුදල් නෝට්ටු ලබාදිය හැකි බවයි. ජාවාරම්කරුගේ තර්ජන කිසිවක් මායිම් නොකළ අප දිගින් දිගටම මොහු සිදුකරනා වංචාව හිරු සී.අයි.ඒ. හරහා හෙළි කළා. අපගේ හෙළිදරව්වෙන් වසර 3 කට අධික කාලයක් ගතවද්දී මෙම ජාවාරම්කරුට එරෙහිව නීතිය ක්‍රියාත්මක වී තිබෙනවා. ඊයේ පස්වරුවේ තවත් මුදල් වංචාවක් සිදුකර මෝටර් රථයෙන් පලායද්දී ජාවාරම්කරු හා ඔහුගේ සගයෙකු පොලිස් විශේෂ කාර්ය බලකායේ සංවිධානාත්මක අපරාධ මර්දන ඒකකය ඔවුන් මහබාගේ ප්‍රදේශයේදී අත්අඩංගුවට ගනු ලැබුවා. සැකකරු සන්තකයේ තිබී සුදු හඳුන් තොගයක්ද පොලිසිය භාරයට ගෙන ඇති අතර සිද්ධිය සම්බන්ධයෙන් මහබාගේ පොලිසිය වැඩිදුර විමර්ශන සිදුකරනවා."}