{"Header": "ජගත් නියෝජිතයා ටී.එන්.ඒ. හමුවෙයි", "Time": "Thursday, 02 April 2015 - 13:34", "Url": "http://www.hirunews.lk/sinhala/106751/%E0%B6%A2%E0%B6%9C%E0%B6%AD%E0%B7%8A-%E0%B6%B1%E0%B7%92%E0%B6%BA%E0%B7%9D%E0%B6%A2%E0%B7%92%E0%B6%AD%E0%B6%BA%E0%B7%8F-%E0%B6%A7%E0%B7%93-%E0%B6%91%E0%B6%B1%E0%B7%8A-%E0%B6%92-%E0%B7%84%E0%B6%B8%E0%B7%94%E0%B7%80%E0%B7%99%E0%B6%BA%E0%B7%92", "Content": "ජගත් සංවිධානයේ සත්‍ය, සාධාරණත්වය ප්‍රවර්ධනය කිරීමේ සහ ගැටුම්, ප්‍රතිචාර සහතික කිරීමේ විශේෂ නියෝජිත පැබ්ලෝ ඞී ග්‍රිස් අද දෙමළ සන්ධානයේ නියෝජිතයින් හමුවී සාකච්ඡා පවත්වනු ලැබුවා. කොළඹදී පැවති මෙම සාකච්ඡාවට දෙමළ සන්ධානයේ නායක ආර්. සම්බන්ධන් ඇතුලූ පාර්ලිමේන්තු මන්ත්‍රීවරුන් පිරිසක් සහභාගිවූ බවයි එම පක්ෂයේ පාර්ලිමේන්තු මන්ත්‍රී එම්.ඒ. සුමන්දිරන් හිරු ප්‍රවෘත්ති අංශයට සඳහන් කළේ. පසුගිය 29 වැනිදා දිවයිනට පැමිණි ජගත් සංවිධානයේ විශේෂ නියෝජිතයා ලබන 4 වැනිදා දක්වා මෙරට රැඳී සිටීමට නියමිතයි. ඔහු ඊයේ උතුරු පළාතේ සංචාරයකද නිරතවූ අතර එහිදී පළාත් මහ ඇමති සී.වී. විග්නේෂ්වරන් හමුවී සාකච්ඡාවකද නිරතවුණා. මේ අතර ජගත් සංවිධානයේ සහකාර මහ ලේකම්වරයා මෙන්ම එක්සත් ජාතීන්ගේ සංවර්ධන වැඩසටහනේ ආසියා හා පැසිෆික් කලාපීය කාර්යාංශයේ අධ්‍යක්‍ෂවරයා වෙන හවුලියැං සු අනිද්දා දිවයිනට පැමිණීමට නියමිතයි. ශ්‍රී ලංකාවේ නව සංවර්ධන අවශ්‍යතා සහ අපේක්ෂා අධ්‍යයනය කිරීම ඔහුගේ මෙම සංචාරයේ අරමුණ බව ජගත් සංවිධානයේ කොළඹ කාර්යාලය ප්‍රකාශ කළා. දින 6 ක කාලයක් ජගත් සංවිධානයේ සහකාර මහ ලේකම්වරයා මෙරට රැඳී සිටින අතර එම කාලසීමාවේදී ඔහු උතුර, උතුර මැද පළාත්වල සංචාරයකටද එක්වීමට නියමිතයි."}