{"Header": "මෙරට ඇමරිකානු තානාපතිවරියගෙන් කරුණු විමසයි.", "Time": "Tuesday, 02 July 2013 - 7:53", "Url": "http://www.hirunews.lk/sinhala/62167/%E0%B6%B8%E0%B7%99%E0%B6%BB%E0%B6%A7-%E0%B6%87%E0%B6%B8%E0%B6%BB%E0%B7%92%E0%B6%9A%E0%B7%8F%E0%B6%B1%E0%B7%94-%E0%B6%AD%E0%B7%8F%E0%B6%B1%E0%B7%8F%E0%B6%B4%E0%B6%AD%E0%B7%92%E0%B7%80%E0%B6%BB%E0%B7%92%E0%B6%BA%E0%B6%9C%E0%B7%99%E0%B6%B1%E0%B7%8A-%E0%B6%9A%E0%B6%BB%E0%B7%94%E0%B6%AB%E0%B7%94-%E0%B7%80%E0%B7%92%E0%B6%B8%E0%B7%83%E0%B6%BA%E0%B7%92", "Content": "rn ඇමරිකානු ශ්‍රී ලංකා තානාපතිනී මිෂෙල් සිසොන් සහ විදේශ කටයුතු අමාත්‍යාංශය බලධාරීන් අතර විශේෂ සාකච්ඡාවක් අද (02) පැවැත්වෙනවා. විදේශිකයන් ඉලක්ක කර ගත්, අපරාධ ඉහළ ගොස් ඇති බැවින් ශ්‍රී ලංකාවේ සංචාරය කිරීමේදී, අවධානයෙන් කටයුතු කරන ලෙස එක්සත් ජනපද රාජ්‍ය දෙපාර්තමේන්තුව ඇමරිකානුවන්ගෙන් පසුගිය දා ඉල්ලීමක් කළා. ඒ, ශ්‍රී ලංකාව පිළිබඳ සංචාරක උපදේශන නියෝගය යාවත්කාලීන කරමින්. විදේශ කටයුතු අමාත්‍යාංශ ලේකම් කරුණාතිලක අමුණුගම හිරු ප්‍රවෘත්ති අංශයට කියා සිටියේ මේ සම්බන්ධයෙන් මෙහිදී දීර්ඝ ලෙස සාකච්ඡා කරන බවයි. මෙම උපදේශන නියෝගය ඉවත් කරන ලෙස මෙහිදී ඇමරිකානු ශ්‍රී ලංකා තානාපතිනී මිෂෙල් සිසොන්ගෙන් ඉල්ලීමක් කරන බව ද ඔහු සඳහන් කළා. rn ඇමරිකානු රාජ්‍ය දෙපාර්තමේන්තුව නිකුත් කළ නව සංචාරක නියෝගය මගින් ශ්‍රී ලංකාවේ ලිංගික අපරාධ දේශීය ජනප්‍රජාව අතර පැවතුණ ද, ඒ සඳහා විදේශිකයන් ඉලක්ක කර ගැනීම මෑතක සිට ඉහළ ගොස් ඇති බව ද සඳහන් කර තිබුණා. එමෙන්ම පොදු ප්‍රවාහන සේවාවන්හි ගමන් ගැනීමේදී ද, අපරාධවලට ගොදුරු විය හැකි බවට ඇමරිකානුවන් දැනුවත් කර තිබෙනවා. තවද මෙවැනි අපරාධවලට වගකිව යුතු පුද්ගලයන්ට එරෙහි නීතිමය ක්‍රියාමාර්ග සෙමින් සිදුවන බවයි රාජ්‍ය දෙපාර්තමේන්තුව ප්‍රකාශ කර ඇත්තේ. බ්‍රිතාන්‍ය ජාතික සංචාරකයෙකු මරුමුවට පත්වීමේ සිද්ධියට අදාළ නඩු විභාගයයි ඔවුන් එහිදී විශේෂයෙන් හුවාදක්වා තිබුණේ."}