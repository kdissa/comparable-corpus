{"Header": "අගමැති මහින්ද රාජපක්ෂ හත්වනදා සිට ඉන්දියාවේ නිල සංචාරයක", "Time": "Sunday, 02 February 2020 - 12:53", "Url": "http://www.hirunews.lk/sinhala/233550/%E0%B6%85%E0%B6%9C%E0%B6%B8%E0%B7%90%E0%B6%AD%E0%B7%92-%E0%B6%B8%E0%B7%84%E0%B7%92%E0%B6%B1%E0%B7%8A%E0%B6%AF-%E0%B6%BB%E0%B7%8F%E0%B6%A2%E0%B6%B4%E0%B6%9A%E0%B7%8A%E0%B7%82-%E0%B7%84%E0%B6%AD%E0%B7%8A%E0%B7%80%E0%B6%B1%E0%B6%AF%E0%B7%8F-%E0%B7%83%E0%B7%92%E0%B6%A7-%E0%B6%89%E0%B6%B1%E0%B7%8A%E0%B6%AF%E0%B7%92%E0%B6%BA%E0%B7%8F%E0%B7%80%E0%B7%9A-%E0%B6%B1%E0%B7%92%E0%B6%BD-%E0%B7%83%E0%B6%82%E0%B6%A0%E0%B7%8F%E0%B6%BB%E0%B6%BA%E0%B6%9A", "Content": "අග්‍රාමාත්‍ය මහින්ද රාජපක්ෂ ලබන 7 වනදා සිට 11 වනදා දක්වා ඉන්දියාවේ නිල සංචාරයක නිරත වීමට නියමිත බව එරට මාධ්‍ය වාර්තා කළා. එහිදි අග්‍රාමාත්‍යවරයා, ඉන්දීය අග්‍රාමාත්‍ය නරේන්ද්‍ර මෝදි සමග පුළුල් සාකච්ඡා සිදුකිරිමට නියමිත බවයි එරට විදේශ කටයුතු අමාත්‍යාංශයේ ප්‍රකාශක රවිශ් කුමාර් ප්‍රකාශ කළේ. එය ඉන්දියාව සහ ශ්‍රී ලංකාව අතර පවතින සම්ප්‍රදායික ඉහළ මට්ටමේ සබදතා අඛණ්ඩව ශක්තිමත් කිරීමේ පියවරක් බව ඔහු අවධාරණය කළා. ජනාධිපති ගෝඨාභය රාජපක්ෂ ජනාධිපතිධුරයට පත්වීමෙන් පසු සිය පළමු නිල සංචාරයේ නිරතවූයේ ඉන්දියාවේයි. පසුගිය නොවැම්බරයේ එම සංචාරය යෙදී තිබුණා. ඉදිරි සතියේ යෙදෙන සංචාරයේදී අග්‍රාමාත්‍ය මහින්ද රාජපක්ෂ, නවදිල්ලි නුවරදී ඉන්දීය අග්‍රාමාත්‍ය නරේන්ද්‍ර මෝදි ඇතුලූ එරට ඉහළ පෙලේ රාජ්‍ය තාන්ත්‍රිකයින් මුණ ගැසෙන අතර, බරණැස, සාරානාත්, බුද්ධගයාව සහ තිරුපති හි සංචාරය කිරිමට නියමිත බව ඉන්දීය මාධ්‍ය වාර්තා කර තිබුණා. ඉන්දු - ශ්‍රී ලංකා අග්‍රාමාත්‍යවරුන් අතර පැවැත්වෙන සාකච්ඡවලදී ශ්‍රී ලංකාවේ දෙමළ ජනතාවගේ අපේක්ෂාවන් සපුරාලීම සහ ඉන්දීය සාගර කලාපයේ ආරක්ෂාව වැඩිදියුණු කිරිම මෙන්ම දෙරට අතර වෙළද සබඳතා  ඉහළ නැංවීම කෙරෙහි අවධානය යොමු කිරිමට නියමිත බවයි ඉන්දීය මාධ්‍ය වැඩිදුරටත් වාර්තා කර තිබුණේ."}