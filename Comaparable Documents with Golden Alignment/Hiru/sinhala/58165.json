{"Header": "ජපාන නියෝජ්‍ය අග්‍රාමාත්‍යවරයා දිවයිනට.", "Time": "Thursday, 02 May 2013 - 7:36", "Url": "http://www.hirunews.lk/sinhala/58165/%E0%B6%A2%E0%B6%B4%E0%B7%8F%E0%B6%B1-%E0%B6%B1%E0%B7%92%E0%B6%BA%E0%B7%9D%E0%B6%A2%E0%B7%8A%E2%80%8D%E0%B6%BA-%E0%B6%85%E0%B6%9C%E0%B7%8A%E2%80%8D%E0%B6%BB%E0%B7%8F%E0%B6%B8%E0%B7%8F%E0%B6%AD%E0%B7%8A%E2%80%8D%E0%B6%BA%E0%B7%80%E0%B6%BB%E0%B6%BA%E0%B7%8F-%E0%B6%AF%E0%B7%92%E0%B7%80%E0%B6%BA%E0%B7%92%E0%B6%B1%E0%B6%A7", "Content": "ජපානයේ නියෝජ්‍ය අග්‍රාමාත්‍ය ටාරෝ අසෝ සහ ජපාන පාර්ලිමේන්තුවේ මුදල් පිළිබඳ ජ්‍යෙෂ්ඨ නියෝජ්‍ය අමාත්‍ය යුකෝ ඔබුචි ඇතුලූ ජපාන රජයේ ඉහළ පෙළේ නියෝජිත පිරිසක් ඊයේ රාත්‍රියේ දිවයිනට  පැමිණියා. හිරු ගුවන් තොටුපල වාර්තාකරු කියා සිටියේ ඊයේ රාත්‍රියේ දහයයි තිහට පමණ කැතේ පැසිෆික් ගුවන් සමාගමට අයත් යානයකින් ඔවුන් දිවයිනට පැමිණි බවයි. එම ධූත පිරිස පිළිගැනීම සඳහා ගුවන් තොටුපල වෙත ආර්ථික සංවර්ධන අමාත්‍ය බැසිල් රාජපක්ෂ ඇතුලූ නිලධාරීන් පිරිසක් ගොස් තිබුණා. ජනාධිපති මහින්ද රාජපක්ෂ මහතා මේ වසරේ මාර්තු මාසයේ ජපානයේ සිදුකළ චාරිකාවේදී කළ ආරාධනයකට අනුවයි ඔවුන් මෙහි පැමිණ ඇත්තේ. සිය ශ්‍රී ලංකා සංචාරයේදී ජපාන නියෝජ්‍ය අග්‍රාමාත්‍යවරයා ජනාධිපති මහින්ද රාජපක්ෂ මහතා සමග ද්විපාර්ශවික සාකච්ඡාවල නිරතවීමට නියමිතයි. ජපාන දූත පිරිස කොළඹ වරායේ සහ කොළඹ නැව් තටාකාංගනයේ ද නිරීක්ෂණ චාරිකාවක නිරතවනවා. කොළඹ වරාය සහ නැව් තටාකාංගනය පුළුල් කිරීමේ කටයුතු සඳහා ජපානය යෙන් මිලියන 80 කට වැඩි මූල්‍යාධාර සපයා තිබෙනවා."}