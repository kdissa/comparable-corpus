{"Header": "ඉන්දීය අයවැයෙන් ශ්‍රී ලංකාවට කෝටි 200ක්", "Time": "Sunday, 02 February 2020 - 7:39", "Url": "http://www.hirunews.lk/sinhala/233532/%E0%B6%89%E0%B6%B1%E0%B7%8A%E0%B6%AF%E0%B7%93%E0%B6%BA-%E0%B6%85%E0%B6%BA%E0%B7%80%E0%B7%90%E0%B6%BA%E0%B7%99%E0%B6%B1%E0%B7%8A-%E0%B7%81%E0%B7%8A%E2%80%8D%E0%B6%BB%E0%B7%93-%E0%B6%BD%E0%B6%82%E0%B6%9A%E0%B7%8F%E0%B7%80%E0%B6%A7-%E0%B6%9A%E0%B7%9D%E0%B6%A7%E0%B7%92-200%E0%B6%9A%E0%B7%8A", "Content": "ඉන්දියවේ නරේන්ද්‍ර මෝදි රජය විසින් ඊයේ ඉදිරිපත් කළ අයවැයෙන් ශ්‍රී ලංකාව සඳහා ඉන්දීය රුපියල් කෝටි 200 ක් වෙන් කර තිබෙනවා. බංග්ලාදේශය සඳහාද ඊට සමාන මුදලක් වෙන් කර ඇති අතර, අප්‍රිකානු රටවල් සඳහා වෙන් කර ඇති මුළු මුදල ඉන්දීය රුපියල් කෝටි 350ක්. දකුණු ආසියානු රටවල් අතුරින් වැඩිම මුදලක් එනම් ඉන්දීය රුපියල් 800 ක් නේපාලයට වෙන් කර ඇති නමුදු එය පසුගිය වසරට වඩා කෝටි 400 ක අඩුවීමක් බවයි ඉන්දිය මාධ්‍ය වාර්තා කළේ. මියන්මාරය වෙත ඉන්දීය අයවැයෙන් වෙන් කළ මුදල කෝටි 170 සිට 300 දක්වා ඉහළ නැංවීමද විශේෂත්වයක්. එමෙන්ම පාකිස්ථානය මගහැර ඇෆ්ගනිස්ථානය වෙත සම්බන්ධවීමට ඉන්දියාවට ඉඩ සළසන ගිණිකොන දිග ඉරානයේ ජබහාර් වරාය ව්‍යාපෘතිය සඳහාද ඊයේ ප්‍රකාශයට පත් කෙරුණු ඉන්දිය අයවැයෙන් රුපියල් කෝටි 100 ක් වෙන් කර තිබෙනවා. මේ අතර, ශ්‍රී ලංකාවේ නව ඉන්දීය මහකොමසාරිස්වරයා ලෙස ශ්‍රී ගෝපාල් බාග්ලේ පත් කර තිබෙනවා. ඉන්දීය විදේශ කටයුතු අමාත්‍යාංශය නිවේදනය කළේ ඔහු සිය ධුරයේ රාජකාරි කටයුතු කඩිනමින් ආරම්භ කිරීමට අපේක්ෂා කරන බවයි. ඔහු ඉන්දීය අගමැති කාර්යාලයේ සම ලේකම්වරයෙකු ලෙස කටයුතු කළ අතර, මීට පෙර ශ්‍රී ලංකාවේ නව ඉන්දීය මහකොමසාරිස්වරයා ලෙස කටයුතු කළ තරංජිත් සිං සන්ධු, ඇමරිකාවේ ඉන්දීය තානාපතිවරයා ලෙස පත් කිරීමටයි සැලසුම් කර ඇත්තේ."}