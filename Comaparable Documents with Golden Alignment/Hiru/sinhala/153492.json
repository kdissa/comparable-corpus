{"Header": "සයිටම් විරෝධී සරසවි සිසු පා ගමනට අධිකරණයෙන් \"නියත ආඥාවක්\"", "Time": "Thursday, 02 February 2017 - 12:14", "Url": "http://www.hirunews.lk/sinhala/153492/%E0%B7%83%E0%B6%BA%E0%B7%92%E0%B6%A7%E0%B6%B8%E0%B7%8A-%E0%B7%80%E0%B7%92%E0%B6%BB%E0%B7%9D%E0%B6%B0%E0%B7%93-%E0%B7%83%E0%B6%BB%E0%B7%83%E0%B7%80%E0%B7%92-%E0%B7%83%E0%B7%92%E0%B7%83%E0%B7%94-%E0%B6%B4%E0%B7%8F-%E0%B6%9C%E0%B6%B8%E0%B6%B1%E0%B6%A7-%E0%B6%85%E0%B6%B0%E0%B7%92%E0%B6%9A%E0%B6%BB%E0%B6%AB%E0%B6%BA%E0%B7%99%E0%B6%B1%E0%B7%8A-%E0%B6%B1%E0%B7%92%E0%B6%BA%E0%B6%AD-%E0%B6%86%E0%B6%A5%E0%B7%8F%E0%B7%80%E0%B6%9A%E0%B7%8A", "Content": "සයිටම් වෛද්‍ය සිසුන්ට වෛද්‍ය සභාවේ ලියාපදිංචිය ලබාදීමේ තීරණයට විරෝධය පළකරමින් විශ්ව විද්‍යාල සිසුන් අද දහවල් විරෝධතා පා ගමනක් සංවිධානය කර තිබෙනවා. කෙසේ වෙතත් මෙම විරෝධතා පා ගමන හේතුවෙන් මහජන පීඩාවක් ඇතිවීම වලක්වාලමින් කොළඹ අතිරේක මහේස්ත්‍රාත්වරයා විසින් \"නියත ආඥාවක්\" නිකුත් කර තිබෙනවා. කොටුව මහේස්ත්‍රාත් අධිකරණ බල ප්‍රදේශය තුල පැවැත්වෙන පෙළපාලි / උද්ඝෝෂණ මහජනයාට හා වාහනවලට බාධාවක් / අනතුරක් හෝ කරදරයක් සිදුවන ආකාරයට ගමන් කිරීම හෝ පවත්වාගෙන යාමෙන් වැලකී සිටිය යුතු බවට තහනම් කරමිනුයි කොටුව මහේස්ත්‍රාත් අධිකරණය මෙම නියෝගයක් නිකුත්කර ඇත්තේ. ඒ අනුව මෙම තහනම් නියෝගය අන්තර් විශ්ව විද්‍යාලයීය ශිෂ්‍ය බලමණ්ඩලයේ කැඳවුම්කරු මංගල මද්දුමගේ සහ වෛද්‍ය පීඨ ශිෂ්‍ය ක්‍රියාකාරී කමිටුවේ කැඳවුම්කරු රයන් ජයලත් ඇතුලු වගඋත්තරකරුවන් 13 වෙත නියෝග කර තිබෙනවා. ඒ අනුව උද්ඝෝෂණ සහ විරෝධතා පැවැත්විය හැකිමුත් එමගින් ජනතාවට කිසිදු පීඩාවක් සිදු නොවිය යුතු බවයි අප අධිකරණ වාර්තාකරු ප්‍රකාශ කළේ."}