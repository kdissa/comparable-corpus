{"Header": "ස්ත්‍රික්කයෙන් බිරිඳව පිළිස්සූ සැමියෙකු අධිකරණයට", "Time": "Thursday, 02 November 2017 - 13:52", "Url": "http://www.hirunews.lk/sinhala/175093/%E0%B7%83%E0%B7%8A%E0%B6%AD%E0%B7%8A%E2%80%8D%E0%B6%BB%E0%B7%92%E0%B6%9A%E0%B7%8A%E0%B6%9A%E0%B6%BA%E0%B7%99%E0%B6%B1%E0%B7%8A-%E0%B6%B6%E0%B7%92%E0%B6%BB%E0%B7%92%E0%B6%B3%E0%B7%80-%E0%B6%B4%E0%B7%92%E0%B7%85%E0%B7%92%E0%B7%83%E0%B7%8A%E0%B7%83%E0%B7%96-%E0%B7%83%E0%B7%90%E0%B6%B8%E0%B7%92%E0%B6%BA%E0%B7%99%E0%B6%9A%E0%B7%94-%E0%B6%85%E0%B6%B0%E0%B7%92%E0%B6%9A%E0%B6%BB%E0%B6%AB%E0%B6%BA%E0%B6%A7", "Content": "ස්ත්‍රික්කයකින් බිරිඳව පිළිස්සූ සැමියෙකු ඊයේ (01) කොළඹ අතිරේක මහේස්ත්‍රාත් ජෙයරාම් ට්‍රොස්කි විසින් ඇප මත මුදාහැර තිබෙනවා. සැකකරු කොළඹ 13 ශාන්ත ලුසියා වීදියේ පදිංචි තුරේසිංහම් ජෙගදීස්වරන් නමැති පුද්ගලයෙකු වන බව සඳහන්. ඉකුත් 29 වනදා උදෑසන බිරිඳ විසින් සිය දරුවන් දෙදෙනාගේ පාසල් නිළ ඇඳුම් මැදීම සඳහා සැමියා නිදාවුන් කාමරයට ගොස් තිබුණා. එම අවස්ථාවේ බීමතින් වැතිර සිටි ඔහු \"උඹට මේ රෙදි දවල් මදින්න තිබුණා නේද?\" යනුවෙන් ප්‍රකාශ කර තිබෙනවා. එවිට බිරිඳ ප්‍රකාශ කර ඇත්තේ \"මට නිදහසක් තියෙන වෙලාවට තමයි දරුවන්ගේ ඇඳුම් මදින්නේ\" යන ලෙසයි. එම ප්‍රකාශයට උරණ වූ සැමියා රත් වූ ස්ත්‍රික්කය ගෙන 28 හැවිරිදි එම කාන්තාවගේ වම් කකුල පුළුස්සා තුවාල සිදුකර තිබෙනවා. පසුව ඇය මේ සම්බන්ධයෙන් කොටහේන පොලිසියට පැමිණිලි කර තිබුණා. ලොරි රථ රියදුරෙකු වූ සැකකරු රුපියල් ලක්ෂ 2 බැගින් වූ ශරීර ඇප 2ක් මත මුදා හැරීමටයි අතිරේක මහේස්ත්‍රාත්වරයා  කටයුතු කර ඇත්තේ. සිද්ධිය සම්බන්ධයෙන් සැකකරු දින 4ක් රක්ෂිත බන්ධනාගාර ගත කර තිබූ බවයි වාර්තා වන්නේ."}