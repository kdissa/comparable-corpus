{"Header": "අර්ජුන් ඇලෝසියස් සහ කසුන් පලිසේන යළි රිමාන්ඩ්", "Time": "Thursday, 02 August 2018 - 16:05", "Url": "http://www.hirunews.lk/sinhala/196642/%E0%B6%85%E0%B6%BB%E0%B7%8A%E0%B6%A2%E0%B7%94%E0%B6%B1%E0%B7%8A-%E0%B6%87%E0%B6%BD%E0%B7%9D%E0%B7%83%E0%B7%92%E0%B6%BA%E0%B7%83%E0%B7%8A-%E0%B7%83%E0%B7%84-%E0%B6%9A%E0%B7%83%E0%B7%94%E0%B6%B1%E0%B7%8A-%E0%B6%B4%E0%B6%BD%E0%B7%92%E0%B7%83%E0%B7%9A%E0%B6%B1-%E0%B6%BA%E0%B7%85%E0%B7%92-%E0%B6%BB%E0%B7%92%E0%B6%B8%E0%B7%8F%E0%B6%B1%E0%B7%8A%E0%B6%A9%E0%B7%8A", "Content": "අපරාධ පරීක්ෂණ දෙපාර්තමේන්තුව විසින් අද අත්අඩංගුවට ගත් පර්පෙචුවල් ටෙ‍්‍රෂරීස් සමාගමේ ප්‍රධාන තාක්ෂණ නිලධාරි සචිත්‍ර දේවතන්ත්‍රී සහ ප්‍රධාන අලෙවි නිලධාරි ලෙස කටයුතු කළ නුවන් තිලිණ සල්ගාදු හෙට දිනය දක්වා බන්ධනාගාර ගත කෙරුණා. ඒ ඇප කොන්දේසි සපුරාලීමට නොහැකිවීම හේතුවෙන්. අත්අඩංගුවට ගැණුනු සැකකරුවන් අද පස්වරුවේ කොටුව මහේස්ත්‍රාත් ලංකා ජයරත්න හමුවට ඉදිරිපත් කෙරුණු අතර, එහිදී නියෝග කෙරුණේ ඔවුන්ව රුපියල් ලක්ෂ 3 බැගින් වූ ශරීර ඇප මත මුදා හැරීමටයි. සැකකරුවන්ට විදේශ ගත වීම තහනම් කළ මහේස්ත්‍රාත්වරිය විදෙස් ගමන් බලපත්‍ර අධිකරණය භාරයට ගන්නා ලෙස ද නියෝග කළා. කෙසේ වෙතත්, විදෙස් ගමන් බලපත්‍ර ඉදිරිපත් කිරීමට නොහැකිවීම හේතුවෙන් ඔවුන්ව හෙට දක්වා බන්ධනාගාර ගත කෙරුණු බවයි හිරු අධිකරණ වාර්තාකරු කියා සිටියේ. ඔවුන් අධිකරණයට ඉදිරිපත් කළ අවස්ථාවේදී නීතිපතිවරයා වෙනුවෙන් පෙනී සිටි ජ්‍යෙෂ්ඨ නියෝජ්‍ය සොලිස්ටර් ජනරාල් හරිප්‍රියා ජයසුන්දර අධිකරණයට දැනුම් දුන්නේ මෙම සැකකරුවන් නඩු විභාගයේදී රජයේ සාක්ෂිකරුවන් ලෙස ඉදිරිපත් කිරීමට අපේක්ෂා කරන බවයි. බැදුම්කර වංචාව පිළිබද විමර්ශනය කළ ජනාධිපති කොමිෂන් සභාවට, මහබැංකු බැදුම්කර ගණුදෙනුව සිදුවූ කාලය තුළ පර්පෙචුවල් ටෙ‍්‍රෂරීස් සමාගමට ලැබුණු සහ ලබා ගත් දුරකථන ඇමතුම් වාර්තා, හඩපට මකා දමා ඉදිරිපත් කිරීමේ චෝදනාව යටතේයි මොවුන් අත්අඩංගුවට ගැණුනේ. මේ අතර, පර්පෙචුවල් ටෙ‍්‍රෂරීස් සමාගමේ හිමිකරු අර්ජුන් ඇලෝසියස් සහ එහි ප්‍රධාන විධායක නිලධාරි කසුන් පලිසේන ද අද අධිකරණයට ඉදිරිපත් කෙරුණු අතර, එහිදී කොළඹ කොටුව මහේස්ත්‍රාත් ලංකා ජයරත්න නියෝග කළේ ඔවුන් මේ මස 9 වනදා දක්වා යළි රක්ෂිත බන්ධනාගාර ගත කිරීමටයි."}