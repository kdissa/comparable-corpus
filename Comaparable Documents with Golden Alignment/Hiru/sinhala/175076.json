{"Header": "සාක්ෂි ලබාදීමට පැමිණෙන්නැයි අගමැතිගෙන් ඉල්ලීමට බැඳුම්කර කොමිසමෙන් තීරණයක්", "Time": "Thursday, 02 November 2017 - 11:22", "Url": "http://www.hirunews.lk/sinhala/175076/%E0%B7%83%E0%B7%8F%E0%B6%9A%E0%B7%8A%E0%B7%82%E0%B7%92-%E0%B6%BD%E0%B6%B6%E0%B7%8F%E0%B6%AF%E0%B7%93%E0%B6%B8%E0%B6%A7-%E0%B6%B4%E0%B7%90%E0%B6%B8%E0%B7%92%E0%B6%AB%E0%B7%99%E0%B6%B1%E0%B7%8A%E0%B6%B1%E0%B7%90%E0%B6%BA%E0%B7%92-%E0%B6%85%E0%B6%9C%E0%B6%B8%E0%B7%90%E0%B6%AD%E0%B7%92%E0%B6%9C%E0%B7%99%E0%B6%B1%E0%B7%8A-%E0%B6%89%E0%B6%BD%E0%B7%8A%E0%B6%BD%E0%B7%93%E0%B6%B8%E0%B6%A7-%E0%B6%B6%E0%B7%90%E0%B6%B3%E0%B7%94%E0%B6%B8%E0%B7%8A%E0%B6%9A%E0%B6%BB-%E0%B6%9A%E0%B7%9C%E0%B6%B8%E0%B7%92%E0%B7%83%E0%B6%B8%E0%B7%99%E0%B6%B1%E0%B7%8A-%E0%B6%AD%E0%B7%93%E0%B6%BB%E0%B6%AB%E0%B6%BA%E0%B6%9A%E0%B7%8A", "Content": "සාක්ෂිදීම සඳහා පැමිණෙන්නැයි අග්‍රාමාත්‍ය රනිල් වික්‍රමසිංහගෙන් ඉල්ලීමක් කිරීමට ප්‍රශ්නගත බැඳුම්කර ගණුදෙනුව සම්බන්ධයෙන් විමර්ශනය කරන ජනාධිපති කොමිසම තීරණය කර තිබෙනවා. ඒ සඳහා අග්‍රාමාත්‍යවරයාගෙන් දින විමසා ඇති බවයි බැඳුම්කර කොමිසමේ සභාපති ශ්‍රේෂ්ඨාධිකරණ විනිසුරු කේ. ටී. චිත්‍රසිරි කියා සිටියේ. ජනාධීපතිවරයා විසින් සති 6 ක් සඳහා බැඳුම්කර කොමිසමේ කාලය දීර්ඝ කිරීමෙන් පසු ගනු ලැබූ තීරණයකට අනුව අද එම කොමිසමේ විශේෂ සැසිවාරයක් පැවැත්වෙනවා. එම සැසිවාරය අරඹමින් මෙම කොමිසමේ සභාපති ශ්‍රේෂ්ඨාධිකරණ විනිසුරු කේ.ටී. චිත්‍රසිරි කියා සිටියේ කොමිසම හමුවේ බැඳුම්කර ගණුදෙනුව සම්බන්ධයෙන් මතුවූ  කරුණු පිළිබඳව මතුවූ ප්‍රශ්න කිහිපයක් අග්‍රාමාත්‍ය රනිල් වික්‍රමසිංහ වෙත ලිඛිතව යැවූ බවයි. ඊට පිළිතුරුද අග්‍රාමාත්‍යවරයා කොමිසම වෙත එවා තිබූ බව විනිසුරුවරයා මෙහිදී සඳහන් කළා. කෙසේ වෙතත් තවදුරටත් ඒ හරහා මතුවූ කරුණු කිහිපයක් සම්බන්ධයෙන් පැහැදිළි කරගැනීම සඳහා අග්‍රාමාත්‍ය රනිල් වික්‍රමසිංහ බැඳුම්කර කොමිසමට කැඳවීමට බලාපොරොත්තු වන බවයි සභාපති විනිසුරුවරයා කියා සිටියේ. මේ අතර කොමිසම හමුවේ බැඳුම්කර ගණුදෙනුව පිළිබඳව විමර්ශන සිදුකළ නිලධාරීන් කිහිපදෙනෙකු සාක්ෂි දීම අරඹා ඇති බවයි එහි සිටින හිරු වාර්තාකරු සඳහන් කළේ."}