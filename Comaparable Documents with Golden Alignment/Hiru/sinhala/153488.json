{"Header": "රටම බය කළ යාපනයේ කල්ලිය අමුතු ආයුධ සමඟ අත්අඩංගුවට ගත් හැටි මෙන්න", "Time": "Thursday, 02 February 2017 - 11:04", "Url": "http://www.hirunews.lk/sinhala/153488/%E0%B6%BB%E0%B6%A7%E0%B6%B8-%E0%B6%B6%E0%B6%BA-%E0%B6%9A%E0%B7%85-%E0%B6%BA%E0%B7%8F%E0%B6%B4%E0%B6%B1%E0%B6%BA%E0%B7%9A-%E0%B6%9A%E0%B6%BD%E0%B7%8A%E0%B6%BD%E0%B7%92%E0%B6%BA-%E0%B6%85%E0%B6%B8%E0%B7%94%E0%B6%AD%E0%B7%94-%E0%B6%86%E0%B6%BA%E0%B7%94%E0%B6%B0-%E0%B7%83%E0%B6%B8%E0%B6%9F-%E0%B6%85%E0%B6%AD%E0%B7%8A%E0%B6%85%E0%B6%A9%E0%B6%82%E0%B6%9C%E0%B7%94%E0%B7%80%E0%B6%A7-%E0%B6%9C%E0%B6%AD%E0%B7%8A-%E0%B7%84%E0%B7%90%E0%B6%A7%E0%B7%92-%E0%B6%B8%E0%B7%99%E0%B6%B1%E0%B7%8A%E0%B6%B1", "Content": "යාපනය - නල්ලූර් ප්‍රදේශයේදී පුද්ගලයින් දෙදෙනෙකුට තියුණු ආයුධවලින් පහරදී වෙළෙඳසැලකට අලාභහානි සිදුකළ මැර කණ්ඩායමේ පුද්ගලයින් පස් දෙනෙකු පොලිසිය විසින් අත්අඩංගුවට ගෙන තිබෙනවා. පොලිසිය පැවසුවේ අදාළ සැකකරුවන් යාපනය ඇතුළු තවත් ප්‍රදේශ කිහිපයක මෙවැනි ප්‍රචණ්ඩ ක්‍රියා සිදුකර ඇති බවට අනාවරණ වී ඇති බවයි. යාපනය - නල්ලුර් - අරතඩි ප්‍රදේශයේ වෙළෙඳසැලකට යතුරුපැදි 8 කින් පැමිණි මැර කණ්ඩායමක් එය ඉදිරිපිට රැඳීසිටි පුද්ගලයෙකුට, එහි සේවකයෙකුට සහ මාර්ගයේ ගමන්ගත් කිහිප දෙනෙකුටද තියුණු ආයුධවලින් පහරදුන්නේ පසුගිය 30 වැනිදා රාත්‍රියේයි. ඉන් නොනැවතුණු පිරිස වෙළෙඳසැලට ගිනි තැබීමටද කටයුතු කළා. පසුව මැර පිරිස නිරුපද්‍රිතව එම ස්ථානයෙන් පලාගියා. ප්‍රහාරයෙන් කැපුම් තුවාල ලැබූ පුද්ගලයින් දෙදෙනා මේවන විටත් යාපනය ශික්ෂණ රෝහලේ ප්‍රතිකාර ලබනවා. සිද්ධිය සම්බන්ධයෙන් පරීක්ෂණ පැවැත්වූ පොලිසිය සැකකරුවන් පස් දෙනෙකු යාපනය - තවුසිකුලම් ප්‍රදේශයේදී අත්අඩංගුවට ගෙන තිබෙනවා. පොලිසිය පැවසුවේ අදාළ සැකකරුවන් සතුව තිබී කඩු 6 ක්, පොරොවක් සහ තවත් තියුණු ආයුධයක් සොයාගත් බවයි. අත්අඩංගුවට ගැණුනු සැකකරුවන් වයස අවුරුදු 18 ත් 37 ත් අතර පසුවන යාපනයේ පදිංචිකරුවන් වන අතර, ඔවුන් යාපනය මහේස්ත්‍රාත් අධිකරණයට ඉදිරිපත් කිරීමට නියමිතයි. මේ අතර, යාපනයේ ඇතිවූ මෙම සිදුවීම සම්බන්ධයෙන් ආරක්ෂක රාජ්‍ය අමාත්‍ය රුවන් විජේවර්ධන මහතාගෙන් මාධ්‍යවේදීන් ගම්පහ පැවති උත්සවයකින් අනතුරුව ඊයේ ප්‍රශ්නකර සිටියා."}