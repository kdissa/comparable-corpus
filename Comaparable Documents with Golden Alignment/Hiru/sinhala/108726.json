{"Header": "ඝාතනයට වසර 10යි - 4 ක් අත්අඩංගුවට", "Time": "Saturday, 02 May 2015 - 20:35", "Url": "http://www.hirunews.lk/sinhala/108726/%E0%B6%9D%E0%B7%8F%E0%B6%AD%E0%B6%B1%E0%B6%BA%E0%B6%A7-%E0%B7%80%E0%B7%83%E0%B6%BB-10%E0%B6%BA%E0%B7%92-4-%E0%B6%9A%E0%B7%8A-%E0%B6%85%E0%B6%AD%E0%B7%8A%E0%B6%85%E0%B6%A9%E0%B6%82%E0%B6%9C%E0%B7%94%E0%B7%80%E0%B6%A7", "Content": "මීට වසර 10 කට පෙර පැහැර ගෙන ගොස් තරුණයෙකු ඝාතනය කිරීමේ සිද්ධියක් සම්බන්ධයෙන් සැකපිට පුද්ගලයින් 04 දෙනෙකු හලාවත කොට්ඨාශ නොවිසිඳුණු අපරාධ විමර්ශන ඒකකය ඊයේ (01) අත්අඩංගුවට ගෙන තිබෙනවා. 2005 වසරේ ඔක්තෝබර් මස 10 වනදා මෙම තරුණයා පැහැරගෙන ගොස් ඝාතනය කර මාරවිල - ඉහළ කටුනේරිය ප්‍රදේශයේ පාළු ස්ථානයක දමා ගොස් තිබුණා. එවකට විසි දෙවන වියේ පසුවූ දේවගේ ලලන්ත නමැති  තරුණයා කුලියාපිටිය - ඉලූක්හේන ප්‍රදේශයේ පදිංචිකරුවෙක්. අනතුරුව ඒ සම්බන්ධයෙන් පරීක්ෂණ සිදුකෙරුණු අතර සැකපිට එවකට හලාවත - කොස්වත්ත පොලිසියේ සේවය කළ උපපොලිස් පරීක්ෂකවරයෙකු ඇතුළු පොලිස් නිලධාරින් 05 දෙනෙකු අත්අඩංගුවට ගත්තා. පසුව, ඔවුන් අධිකරණය හමුවට ඉදිරිපත් කිරීමෙන් අනතුරුව වැඩ තහනමට ද ලක්වූ බවයි වාර්තා වන්නේ. කෙසේ වෙතත්, හලාවත කොට්ඨාශ නොවිසඳුනු අපරාධ විමර්ශන ඒකකය සිදුකරන ලද වැඩිදුර පරීක්ෂණවලින් අනතුරුවයි සිද්ධිය සම්බන්ධයෙන් වෙන්නප්පුව - සිරිගම්පොල ප්‍රදේශයේ පදිංචි පුද්ගලයන් 04 දෙනෙකු ඊයේ අත්අඩංගුවට ගෙන ඇත්තේ. ඔවුන් පුද්ගල ඝාතන රැසකට සම්බන්ධ බවටද වැඩිදුරටත් තොරතුරු අනාවරණය වී ඇති අතර, අදාළ තරුණයා පැහැරගෙන ගොස් ඝාතනය කිරීමේ සිද්ධියට තවත් පුද්ගලයින් 05 දෙනෙකු සම්බන්ධ බවටද මෙහිදී තොරතුරු හෙළිවී තිබෙනවා."}