{"Header": "ඇමති මංගල සෙයිඞ් අල් හුසේන් හමුවේ", "Time": "Monday, 02 March 2015 - 8:57", "Url": "http://www.hirunews.lk/sinhala/104582/%E0%B7%80%E0%B7%92%E0%B6%AF%E0%B7%9A%E0%B7%81-%E0%B6%87%E0%B6%B8%E0%B6%AD%E0%B7%92-%E0%B6%B8%E0%B6%82%E0%B6%9C%E0%B6%BD-%E0%B6%B8%E0%B7%8F%E0%B6%B1%E0%B7%80-%E0%B7%84%E0%B7%92%E0%B6%B8%E0%B7%92%E0%B6%9A%E0%B6%B8%E0%B7%8A-%E0%B6%9A%E0%B7%9C%E0%B6%B8%E0%B7%83%E0%B7%8F%E0%B6%BB%E0%B7%92%E0%B7%83%E0%B7%8A-%E0%B7%84%E0%B6%B8%E0%B7%94%E0%B7%80%E0%B7%9A", "Content": "ජගත් මානව හිමිකම් කවුන්සිලයේ විදේශ අමාත්‍යවරුන්ගේ සැසිවාරයට සහභාගිවීම සඳහා ජිනිවා නුවරට ගොස් සිටින විදේශ අමාත්‍ය මංගල සමරවීර අද ජගත් මානව හිමිකම් කොමසාරිස් සෙයිඞ් අල් හුසේන් හමුවී සාකච්ඡා කිරීමට නියමිතයි. රටවල් 65ක විදේශ අමාත්‍යවරුන් ජිනිවා නුවර පැවැත්වෙන මෙම සැසිවාරයට සහභාගිවීමට නියමිතව තිබෙනවා. මෙම සාකච්ඡාවේදී දේශීය පරීක්ෂණ යාන්ත්‍රණය සඳහා ජගත් සංවිධානයේ සහය ලබාගත හැකි ආකාරය සොයාබලනු ඇතැයි මීට පෙර වාර්තා වුණා. එමෙන්ම දේශීය පරීක්ෂණ යාන්ත්‍රණය පිළිබඳව විදේශ අමාත්‍යවරයා, ජගත් මානව හිමිකම් කොමසාරිස්වරයා  දැනුවත් කරනු ඇති. දේශීය පරීක්ෂණ යාන්ත්‍රණයකට සහයවීමට සූදානම් බව ජගත් සංවිධානය පසුගිය දා ප්‍රකාශ කළා. එමෙන්ම මාර්තු සැසිවාරයේදී නියමිතව තිබූ ශ්‍රී ලංකාව පිළිබඳ ජගත් මානව හිමිකම් මණ්ඩලය පැවැත්වූ පරීක්ෂණයේ වාර්තාව ප්‍රකාශයට පත් කිරීමද සැප්තැම්බර් මාසය දක්වා කල් දමා තිබෙනවා."}