{"Header": "Update: ජලාශ රැසක් තවමත් වාන් දමයි", "Time": "Monday, 02 November 2015 - 19:54", "Url": "http://www.hirunews.lk/sinhala/119534/update-%E0%B6%A2%E0%B6%BD%E0%B7%8F%E0%B7%81-%E0%B6%BB%E0%B7%90%E0%B7%83%E0%B6%9A%E0%B7%8A-%E0%B6%AD%E0%B7%80%E0%B6%B8%E0%B6%AD%E0%B7%8A-%E0%B7%80%E0%B7%8F%E0%B6%B1%E0%B7%8A-%E0%B6%AF%E0%B6%B8%E0%B6%BA%E0%B7%92", "Content": "පවතින අධික වැසි සහිත තත්ත්වය හේතුවෙන් දිවයිනේ ප්‍රධාන ජලාශ රැසක් තවමත් වාන් දමමින් පවතිනවා. ඒ අනුව, අනුරාධපුරය, ත්‍රිකුණාමලය, මඩකලපුව සහ කුරුණෑගල යන දිස්ත්‍රික්කවල ජලාශ රැසක වාන්දොරටු විවර කිරීමටයි වාරිමාර්ග දෙපාර්තමේන්තුව කටයුතු කළේ. රාජාංගනය ජලාශයේ වාන්දොරටු 12 ක් විවර කර ඇති අතර කලාඔය පරිහරණය කරන ජනතාව සහ එහි අවට සිටින ජනතාව දැඩි අවධානයෙන් කටයුතු කළ යුතු බවයි වාරිමාර්ග දෙපාර්තමේන්තුව ප්‍රකාශ කළේ. නාච්චදූව ජලාශයේ ද වාන්දොරටු 4 ක් විවෘත කර තිබෙනවා.  දැදුරු ඔය ජලාශයේ විවෘත කර ඇති වාන්දොරටු සංඛ්‍යාව 5ක්. රාජාංගනය ජලාශයේ වාන්දොරටු විවෘත කිරීමෙන් පුත්තලම - මන්නාරම මාර්ගයේ එළුවන්කුලම ප්‍රදේශය තවමත් ජලයෙන් යටවී තිබෙනවා. එම මාර්ගය භාවිතා කරන රියදුරන් විකල්ප මාර්ග භාවිතා කරන ලෙසට ආපදා කළමනාකරණ මධ්‍යස්ථානය ජනතාවගෙන් ඉල්ලීමක් කළා. මේ අතර, සවස් කාලයේ ඇතිවන ගිගුරුම් සහිත වැසි තත්ත්වය හෙට දිනයේ සිට අඩුවීමක් අපේක්ෂා කරන බවයි කාලගුණ විද්‍යා දෙපාර්තමේන්තුවේ කාර්යයේ නියුතු කාලගුණ විද්‍යාඥ නදී රූපසිංහ සඳහන් කළේ. එමෙන්ම පැවති අයහපත් කාලගුණ තත්ත්වය හේතුවෙන් පුද්ගලයින් දෙදෙනෙකු ද ජීවිතක්ෂයට පත්වුණා. ගාල්ල - සිරිපුර ප්‍රදේශයේ කානුවක වැටී සිටි පුද්ගල මළ සිරුරක් පොලිසිය ඊයේ රාත්‍රියේ සොයා ගත් අතර ඔහු ගාල්ල - කරාපිටිය රෝහලේ සේවකයෙක්. සිය සේවය නිමවී නිවස බලා යන අතරතුර කාණුවට වැටී ඇති අතර ඊයේ රාත්‍රියේ එම මළ සිරුර පොලිසිය සොයා ගත්තා. මහනුවර - කටුගස්තොට - අඹතැන්න කූඩුගල මංසන්ධියේ ද ඇළකට වැටී තිබූ පුද්ගල මළ සිරුරක් අද සොයා ගත් අතර ඔහු අකුරණ ප්‍රදේශයේ පදිංචි 60 හැවිරිදි පුද්ගලයෙක්. එම ප්‍රදේශයට ඇද හැලූණු අධික වර්ෂාවත් සමඟ ඇළ මාර්ගය අසලින් ගමන් කරමින් සිටියදී ඔහු මෙම අනතුරට මුහුණ දී තිබුණේ. මීට පෙර පලකළ පුවත පහතින් බලන්න : රාජාංගණයේ 12ක් ඇරලා - තත්පරයට ඝන අඩි 9000යි - කලා ඔය අවදානම් (ඡායාරූප)"}