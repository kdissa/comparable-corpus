{"Header": "වැසි තත්ත්වයේ වැඩිවීමක්", "Time": "Sunday, 02 December 2018 - 6:21", "Url": "http://www.hirunews.lk/sinhala/205316/%E0%B7%80%E0%B7%90%E0%B7%83%E0%B7%92-%E0%B6%AD%E0%B6%AD%E0%B7%8A%E0%B6%AD%E0%B7%8A%E0%B7%80%E0%B6%BA%E0%B7%9A-%E0%B7%80%E0%B7%90%E0%B6%A9%E0%B7%92%E0%B7%80%E0%B7%93%E0%B6%B8%E0%B6%9A%E0%B7%8A", "Content": "දිවයිනේ වැසි තත්ත්වයේ තරමක වැඩිවීමක් අද රාත්‍රියේ සිට අපේක්ෂා කරන බව කාලගුණ විද්‍යා දෙපාර්තමේන්තුව පවසනවා. නැගෙනහිර, උතුරු මැද සහ ඌව පළාත්වල වැසි වාර කිහිපයක් ඇතිවිය හැකියි. මධ්‍යම, වයඹ සහ බස්නාහිර පළාත්වල ස්ථාන ස්වල්පයක රාත්‍රී කාලයේදී වැසි හෝ ගිගුරුම් සහිත වැසි ඇතිවිය හැකි බව ද කාලගුණ  විද්‍යා දෙපාර්තමේන්තුව ප්‍රකාශ කළා. මධ්‍යම, සබරගමුව සහ බස්නාහිර පළාත්වල ඇතැම්ප්‍රදේශවල උදෑසන කාලයේදී මීදුම් සහිත තත්වයක් ද ඇතිවීමේ හැකියාව පවතිනවා. කොළඹ සිට පුත්තලම හරහා මන්නාරම දක්වා වෙරළට ඔබ්බෙන් වන මුහුදු ප්‍රදේශවල සහ ගාල්ල සිට මාතර සහ හම්බන්තොට හරහා පොතුවිල් දක්වා වෙරළට ඔබ්බෙන් වන මුහුදු ප්‍රදේශවල සුළගේ වේගය විටින් විට පැයට කිලෝමීටර් 45 ක් 50 ක් දක්වා  වැඩිවිය හැකියි. එවිට එම මුහුදු ප්‍රදේශ තරමක් රලු වීමේ හැකියාවක් ද පවතිනවා."}