{"Header": "ෆොන්ටෙරා සමාගමට ලබාදුන් නියෝගය යළි දීර්ඝ කරයි.", "Time": "Monday, 02 September 2013 - 13:24", "Url": "http://www.hirunews.lk/sinhala/66345/%E0%B7%86%E0%B7%9C%E0%B6%B1%E0%B7%8A%E0%B6%A7%E0%B7%99%E0%B6%BB%E0%B7%8F-%E0%B7%83%E0%B6%B8%E0%B7%8F%E0%B6%9C%E0%B6%B8%E0%B6%A7-%E0%B6%BD%E0%B6%B6%E0%B7%8F%E0%B6%AF%E0%B7%94%E0%B6%B1%E0%B7%8A-%E0%B6%B1%E0%B7%92%E0%B6%BA%E0%B7%9D%E0%B6%9C%E0%B6%BA-%E0%B6%BA%E0%B7%85%E0%B7%92-%E0%B6%AF%E0%B7%93%E0%B6%BB%E0%B7%8A%E0%B6%9D-%E0%B6%9A%E0%B6%BB%E0%B6%BA%E0%B7%92", "Content": "ෆොන්ටෙරා සමාගමට අයත්, කිරිපිටිවලට අදාළව ඒවා සෞඛ්‍යාරක්ෂිත සහ පිරිසිදුබව ඇඟෙවෙන පරිදි විද්‍යුත් හා මුද්‍රිත  මාධ්‍යවල වෙළඳ දැන්වීම් පළ නොකරන ලෙස අභියාචනාධිකරණය ලබාදුන් නියෝගය යලි දීර්ඝ කර තිබෙනවා. අභියාචනාධිකරණයේ සභාපති එස්.ස්කන්ධරාජා සහ මාලනී ගුණරත්න යන විනිසුරුවරුන් අද මීට අදාළ පෙත්සම කැඳවූ අවස්ථාවේදී ප්‍රකාශ කළේ මෙම නියෝගය සැප්තැම්බර් මස 19 වැනිදා දක්වා දීර්ඝ කරන බවයි. එහිදී පෙත්සම්කාර පාර්ශව වෙනුවෙන් පෙනී සිටි නීතීඥ උපුල් ජයසූරිය කියා සිටියේ මෙම කිරිපිටි තවමත් වෙළඳපොලේ ඇති අතර, එහි ඩී.සී.ඩී තිබේ ද, ඇත්ද නැද්ද යන්න සම්බන්ධයෙන් තවමත් විසඳී නොමැති බවයි. සාම්පල් කිහිපයක් පරීක්ෂාවට ලක් කළ බවත්, ඒවායේ ඩී.සී.ඩී නොමැති බවට තහවුරු වී ඇති බවත්, ෆොන්ටෙරා සමාගම වෙනුවෙන් පෙනී සිටි ජනාධිපති නීතීඥ සංජීව ජයවර්ධන එහිදී ප්‍රකාශ කළා."}