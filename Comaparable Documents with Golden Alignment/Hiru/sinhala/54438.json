{"Header": "මර්වින් මඟ බලා හිඳී.", "Time": "Saturday, 02 March 2013 - 19:39", "Url": "http://www.hirunews.lk/sinhala/54438/%E0%B6%B8%E0%B6%BB%E0%B7%8A%E0%B7%80%E0%B7%92%E0%B6%B1%E0%B7%8A-%E0%B6%B8%E0%B6%9F-%E0%B6%B6%E0%B6%BD%E0%B7%8F-%E0%B7%84%E0%B7%92%E0%B6%B3%E0%B7%93", "Content": "පක්ෂය තීන්දු කරන  ඕනෑම අවස්ථාවක කැළණිය ආසන සංවිධායක ධුරය භාර ගැනීමට තමන් සූදානම් බව මහජන සම්බන්ධතා සහ මහජන කටයුතු පිළිබඳ අමාත්‍ය මර්වින් සිල්වා පවසනවා. කැළණිය - දික්පිටිගොඩ - රෝමානු කතෝලික විද්‍යාලයේ ගැටලූවක් අමාත්‍යවරයා වෙත ඉදිරිපත් කිරීමට පාසල් සිසුන් සහ දෙමාපියන් පිරිසක් අද (02) අමාත්‍යවරයාගේ නිවසට පැමිණ සිටියා. එහිදී, අමාත්‍යවරයා මෙම අදහස් පළ කළා. එක්සත් ජනතා නිදහස් සන්ධානයේ කැළණිය ප්‍රාදේශීය සභා මන්ත්‍රී හසිත මඩවල කැළණිය පිහිටි ඔහුගේ නිවස ඉදිරිපිටදී පසුගියදා වෙඩි තබා ඝාතනය කරනු ලැබුවා. කැළණිය ප්‍රාදේශීය සභා මන්ත්‍රීවරුන් සිද්ධිය සම්බන්ධයෙන් අමාත්‍ය මර්වින් සිල්වාට ද චෝදනා එල්ල කළා. පසුව, අමාත්‍ය මර්වින් සිල්වා ශ්‍රී ලංකා නිදහස් පක්ෂ කැළණිය ආසන සංවිධායක ධුරයෙන් ඉල්ලා අස්වුණා. කෙසේ වෙතත්, කැළණිය ප්‍රාදේශීය සභා මන්ත්‍රීවරුන් පවසන්නේ අමාත්‍ය මර්වින් සිල්වා ආසන සංවිධායක ධුරයට නැවත පත්වීම තමන් කිසිලෙසකත් පිළිනොගන්නා බවයි. ඒ සම්බන්ධයෙන් හිරු ප්‍රවෘත්ති අංශයට අදහස් දැක්වූ කැළණිය ප්‍රාදේශීය සභා මන්ත්‍රී ලංකා විජිත කුමාර. මේ අතර, කැළණිය ප්‍රාදේශීය සභාව විසුරුවා හැරීම වළක්වාලමින් කොළඹ මහාධිකරණය බස්නාහිර පළාත් මහ ඇමතිවරයාට ඊයේ (01) වාරණ නියෝගයක් නිකුත් කරනු ලැබුවා. ඒ, කැළණිය ප්‍රාදේශීය සභාවේ සභාපති ප්‍රසන්න රණවීර විසින් ඉදිරිපත් කළ පෙත්සමක් සලකා බලමින්."}