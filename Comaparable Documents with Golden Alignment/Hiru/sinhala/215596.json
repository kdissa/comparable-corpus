{"Header": "විදුලි බලාගාර ආශ්‍රිත ජලාශවල ජල මට්ටම තවමත් ඉහළ ගොස් නැහැ", "Time": "Thursday, 02 May 2019 - 13:20", "Url": "http://www.hirunews.lk/sinhala/215596/%E0%B7%80%E0%B7%92%E0%B6%AF%E0%B7%94%E0%B6%BD%E0%B7%92-%E0%B6%B6%E0%B6%BD%E0%B7%8F%E0%B6%9C%E0%B7%8F%E0%B6%BB-%E0%B6%86%E0%B7%81%E0%B7%8A%E2%80%8D%E0%B6%BB%E0%B7%92%E0%B6%AD-%E0%B6%A2%E0%B6%BD%E0%B7%8F%E0%B7%81%E0%B7%80%E0%B6%BD-%E0%B6%A2%E0%B6%BD-%E0%B6%B8%E0%B6%A7%E0%B7%8A%E0%B6%A7%E0%B6%B8-%E0%B6%AD%E0%B7%80%E0%B6%B8%E0%B6%AD%E0%B7%8A-%E0%B6%89%E0%B7%84%E0%B7%85-%E0%B6%9C%E0%B7%9C%E0%B7%83%E0%B7%8A-%E0%B6%B1%E0%B7%90%E0%B7%84%E0%B7%90", "Content": "කාලගුණ විපර්යාස මත වැසි ලැබුණද විදුලිය නිෂ්පාදනය කරනු ලබන ජලාශවල ධාරිතාව විශාල වශයෙන් ඉහළ ගොස් නොමැති බවට හෙළි වී තිබෙනවා. මේ සම්බන්ධයෙන් සාකච්ඡාවක් ජනාධිපති මෛත්‍රීපාල සිරිසේනගේ ප්‍රධානත්වයෙන් ඊයේ (01) පැවති අතර එහිදී විදුලිය අරපිරිමැස්මෙන් භාවිත කරන ලෙසයි ජනාධිපතිවරයා ඉල්ලා සිටියේ. විදුලි බලය කප්පාදුවකින් තොරව සැපයීම සඳහා මෙම සාකච්ඡාව පැවති අතර, අඛණ්ඩ විදුලි සැපයුමක් වෙනුවෙන් විකල්ප බලශක්ති උපයෝගී කරගැනීම පිළිබඳව මෙහිදී සාකච්ඡා වූ බව ජනාධිපති මාධ්‍ය අංශය ප්‍රකාශ කළා. වර්ෂාව ආරම්භයට පෙර ජල විදුලිය සඳහා උපයෝගී කරගන්නා ජලාශවල සියයට 29.9 ක්ව පැවති ජල මට්ටම මේ වනවිට සියයට 31.8 දක්වා සුළු ප්‍රමාණයකින් ඉහළ ගොස් තිබෙනවා. විදුලිබල හා බලශක්ති අමාත්‍යාංශ්‍ය සඳහන් කළේ කාසල්රි ජලාශයේ ජල මට්ටම මේ වනවිට සියයට 21.8 ක මට්ටමකත්, මාවුස්සා කැලේ ජලාශයේ ජල මට්ටම සියයට 20.9 ක ප්‍රතිශතයකත් පවතින බවයි. එමෙන්ම කොත්මලේ ජලාශයේ ජල මට්ටම මේ වනවිට සියයට 38 ක ප්‍රතිශතයක පවතින අතර, රන්දෙණිගල ජලාශයේ ජල මට්ටම වන්නේ සියයට 82.6 ක ප්‍රතිශතයක්. මේ අනුව තාප බලාගාර මුල් කරගනිමින් තවදුරටත් විදුලිය නිෂ්පාදනය වැඩි වශයෙන් සිදු කෙරෙන අතර, විදුලි ඉංජිනේරු සංගමයේ සභාපති සෞම්‍ය කුමාරවඩු කියා සිටියේ මේ සම්බන්ධයෙන් පවතින අවදානම තවමත් පවතින බවයි."}