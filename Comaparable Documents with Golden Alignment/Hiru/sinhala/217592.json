{"Header": "දීගදන්තු යළි කලාවැවට", "Time": "Sunday, 02 June 2019 - 19:10", "Url": "http://www.hirunews.lk/sinhala/217592/%E0%B6%AF%E0%B7%93%E0%B6%9C%E0%B6%AF%E0%B6%B1%E0%B7%8A%E0%B6%AD%E0%B7%94-%E0%B6%BA%E0%B7%85%E0%B7%92-%E0%B6%9A%E0%B6%BD%E0%B7%8F%E0%B7%80%E0%B7%90%E0%B7%80%E0%B6%A7", "Content": "කහල්ල - පල්ලේකැළේ අභය භූමියෙන් වසරකට ආසන්න කාලයක් අතුරුදන්ව සිටි දීගදන්තු හස්තියා, යළි කලාවැව ජාතික උද්‍යානයට පැමිණ තිබෙනවා. ගල්කිරියාගම අඩවි වන කාර්යාලයේ නිලධාරීන් ඊයේ ඇතා නිරීක්ෂණය කර ඇති බවයි වනජීවි අධ්‍යක්ෂ ජනරාල් චන්දන සුරියබණ්ඩාර ප්‍රකාශ කළේ. වසරකට ආසන්න කාලයකට පෙර මෙම හස්තියා වෙඩි වැදීමකින් ඉදිරි පාදයක තුවාල ලබා සිටියදී සොයා ගත්තේ පොලිස් විශේෂ කාර්ය බලකායේ නිලධාරීන් සහ වනජීවි නිලධාරීන් එක්ව සිදුකළ විශේෂ මෙහෙයුමකදියි. ප්‍රතිකාර ලබමින් සිටියදී දීගදන්තු කහල්ල - පල්ලේකැළේ අභයභූමියෙන් අතුරුදන් වී තිබෙනවා. එම අභයභුමියේදී ඇතා පසුගිය වසරේ අගොස්තු මාසයේදී වනජීවි නිලධාරීන් විසින් අවසන් වරට නිරීක්ෂණය කර තිබුණා. යළි කලාවැව ජාතික උද්‍යානනයට පැමිණි එහි ඇත් පන්තිය අතරින් වැඩි සංචාරක ආකර්ශනයක් දිනා ගෙන සිටින දීගදන්තු ඇතා යහපත් සෞඛ්‍ය තත්ත්වයෙන් පසුවන බවයි ගල්කිරියාගම අඩවි වන කාර්යාලයේ නිලධාරියෙකු ප්‍රකාශ කළේ."}