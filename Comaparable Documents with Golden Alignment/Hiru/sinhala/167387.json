{"Header": "සයිටම් ජාතික විරෝධතා දිනය අදයි", "Time": "Wednesday, 02 August 2017 - 7:59", "Url": "http://www.hirunews.lk/sinhala/167387/%E0%B7%83%E0%B6%BA%E0%B7%92%E0%B6%A7%E0%B6%B8%E0%B7%8A-%E0%B6%A2%E0%B7%8F%E0%B6%AD%E0%B7%92%E0%B6%9A-%E0%B7%80%E0%B7%92%E0%B6%BB%E0%B7%9D%E0%B6%B0%E0%B6%AD%E0%B7%8F-%E0%B6%AF%E0%B7%92%E0%B6%B1%E0%B6%BA-%E0%B6%85%E0%B6%AF%E0%B6%BA%E0%B7%92", "Content": "මාළඹේ පෞද්ගලික වෛද්‍ය විද්‍යාලය අහෝසි කිරීම ඇතුළු ඉල්ලීම් කිහිපයක් මුල්කරගනිමින් සයිටම් විරෝධී ජනපවුර ප්‍රකාශයට පත්කළ ජාතික විරෝධතා දිනය අදයි. දිවයින පුරා ක්‍රියාත්මක වන පරිදි මෙම විරෝධතාව පැවැත්වෙනවා. පසුගිය 25 වනදා එම සංවිධානය කොළඹ විහාරමහා දේවී එළිමහන් රංග පීඨයේ පැවැත් වූ ජාතික නියෝජිත මහ සමුළුවේදී මේ බව ප්‍රකාශයට පත් කළා. ඊට අදාළව අද දිනයේදී වෘත්තිය සමිති රැසක් උද්ඝෝෂණ ව්‍යාපාර සහ ජාතික විරෝධතා දින ක්‍රියාමාර්ග ප්‍රකාශයට පත් කර තිබෙනවා. මේ පිළිබඳව ජනතාව දැනුවත් කිරීමේ වැඩසටහනක් කොළඹ - ලිප්ටන් වටරවුම අසළදී ඊයේ පැවැත්වුණා. මේ අතර, මාලඹේ පෞද්ගලික වෛද්‍ය විද්‍යාලය අහෝසි කිරීම ඇතුළු ඉල්ලීම් කිහිපයක් මුල් කර ගනිමින් අන්තර් විශ්වවිද්‍යාලයීය ශිෂ්‍ය බල මණ්ඩලය මහනුවරින් ආරම්භ කළ පා ගමන කෑගල්ල - නෙළුම්දෙණිය නගරයෙන් ඊයේ අවසන් වුණා. අද එතැන් සිට ආරම්භවන පා ගමන ලබන සිකුරාදා කොළඹට ළඟාවීමට නියමිතයි."}