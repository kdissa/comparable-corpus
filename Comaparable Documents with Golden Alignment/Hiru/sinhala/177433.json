{"Header": "එක්වීම පිළිබඳ තීරණය ශ්‍රී ලංකා නිදහස් පක්ෂයේ ස්ථාවරයෙන් පසු", "Time": "Saturday, 02 December 2017 - 13:16", "Url": "http://www.hirunews.lk/sinhala/177433/%E0%B6%91%E0%B6%9A%E0%B7%8A%E0%B7%80%E0%B7%93%E0%B6%B8-%E0%B6%B4%E0%B7%92%E0%B7%85%E0%B7%92%E0%B6%B6%E0%B6%B3-%E0%B6%AD%E0%B7%93%E0%B6%BB%E0%B6%AB%E0%B6%BA-%E0%B7%81%E0%B7%8A%E2%80%8D%E0%B6%BB%E0%B7%93-%E0%B6%BD%E0%B6%82%E0%B6%9A%E0%B7%8F-%E0%B6%B1%E0%B7%92%E0%B6%AF%E0%B7%84%E0%B7%83%E0%B7%8A-%E0%B6%B4%E0%B6%9A%E0%B7%8A%E0%B7%82%E0%B6%BA%E0%B7%9A-%E0%B7%83%E0%B7%8A%E0%B6%AE%E0%B7%8F%E0%B7%80%E0%B6%BB%E0%B6%BA%E0%B7%99%E0%B6%B1%E0%B7%8A-%E0%B6%B4%E0%B7%83%E0%B7%94", "Content": "එක්වීම පිළිබඳ යළි සාකච්ඡාවක් පැවැත්වෙන දිනය තීරණය වන්නේ ශ්‍රී ලංකා නිදහස් පක්ෂයේ ස්ථාවරය ප්‍රකාශයට පත් කිරීමෙන් පසුව බව ඒකාබද්ධ විපක්ෂය පවසනවා. එය නියෝජනය කරන එක්සත් ජනතා නිදහස් සන්ධාන පාර්ලිමේන්තු මන්ත්‍රී මහින්ද යාපා අබේවර්ධන මේ බව සඳහන් කළේ එක්ව තරඟ කිරීම පිළිබද පැවැත්වෙන සාකච්ඡාවල වත්මන් තත්ත්වය සම්බන්ධයෙන් අප කළ විමසීමකදියි. එළඹෙන පළාත් පාලන මැතිවරණයේදී ශ්‍රී ලංකා නිදහස් පක්ෂය සහ ඒකාබද්ධ විපක්ෂය එක්ව තරඟ කිරීම සම්බන්ධයෙන් එකඟතාවක් ඇති කර ගැනීම සඳහා අදාළ පාර්ශවයන් දෙක විසින් කමිටු දෙකක් පත් කරනු ලැබුවා. නිමල් සිරිපාල ද සිල්වා, අනුර ප්‍රියදර්ශන යාපා යන අමාත්‍යවරුන් මෙන්ම ලසන්ත අලගියවන්න නියෝජ්‍ය අමාත්‍යවරයා පත් කරනු ලැබුවේ ශ්‍රී ලංකා නිදහස් පක්ෂය විසින්. පවිත්‍රා වන්නිආරච්චි, සී.බී. රත්නායක සහ මහින්ද යාපා අබේවර්ධන යන පාර්ලිමේන්තු මන්ත්‍රීවරුන් ඒකාබද්ධ විපක්ෂය විසින් සිය කමිටුව සඳහා නම් කරනු ලැබුවා. මෙම පාර්ශව දෙක අවස්ථා කිහිපයකදී මුණ ගැසුණු අතර යෝජනා හුවමාරු කර ගැනීමක් ද සිදුවුණා. අවසන් වශයෙන් පැවති තීරණාත්මක සාකච්ඡාවේදී ඒකාබද්ධ විපක්ෂයේ පාර්ශවයෙන් ශ්‍රී ලංකා නිදහස් පක්ෂයට දන්වා තිබුණේ එක්සත් ජාතික පක්ෂය සමඟ කටයුතු කරන සම්මුතිවාදී ආණ්ඩුවෙන් ඉවත්ව ඉදිරි සාකච්ඡා සඳහා පැමිණෙන ලෙසයි. ඒ සම්බන්ධයෙන් ශ්‍රී ලංකා නිදහස් පක්ෂයේ ස්ථාවරය මේ වන තුරුත් ලබා දී නොමැති අතර, එම ස්ථාවරය සලකා බැලීමෙන් අනතුරුව සාකච්ඡා තවදුරටත් සිදුකරනවා ද නැද්ද යන්න පිළිබදව තීරණය කරන බව පාර්ලිමේන්තු මන්ත්‍රී මහින්ද යාපා අබේවර්ධන වැඩිදුරටත් කියා සිටියා."}