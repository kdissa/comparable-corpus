{"Header": "ජනපති අපේක්ෂකයා තෝරන්න - එජාප මන්ත්‍රී කණ්ඩායමෙන් නව වැඩපිළිවෙලක්", "Time": "Monday, 02 September 2019 - 19:51", "Url": "http://www.hirunews.lk/sinhala/223474/%E0%B6%A2%E0%B6%B1%E0%B6%B4%E0%B6%AD%E0%B7%92-%E0%B6%85%E0%B6%B4%E0%B7%9A%E0%B6%9A%E0%B7%8A%E0%B7%82%E0%B6%9A%E0%B6%BA%E0%B7%8F-%E0%B6%AD%E0%B7%9D%E0%B6%BB%E0%B6%B1%E0%B7%8A%E0%B6%B1-%E0%B6%91%E0%B6%A2%E0%B7%8F%E0%B6%B4-%E0%B6%B8%E0%B6%B1%E0%B7%8A%E0%B6%AD%E0%B7%8A%E2%80%8D%E0%B6%BB%E0%B7%93-%E0%B6%9A%E0%B6%AB%E0%B7%8A%E0%B6%A9%E0%B7%8F%E0%B6%BA%E0%B6%B8%E0%B7%99%E0%B6%B1%E0%B7%8A-%E0%B6%B1%E0%B7%80-%E0%B7%80%E0%B7%90%E0%B6%A9%E0%B6%B4%E0%B7%92%E0%B7%85%E0%B7%92%E0%B7%80%E0%B7%99%E0%B6%BD%E0%B6%9A%E0%B7%8A", "Content": "පක්ෂ නායකත්වයෙන් මීට පෙර කළ ඉල්ලීමට ප්‍රතිචාර නොදැක්වීම හේතුවෙන් අමාත්‍ය සජිත් ප්‍රේමදාස ජනපති අපේක්ෂකයා ලෙස නම් කර ගැනීමට එක්සත් ජාතික පක්ෂයේ මන්ත්‍රී කණ්ඩායමක් නව වැඩපිළිවෙලක් ආරම්භ කර තිබෙනවා. ඒ අනුව ඔවුන් සජිත් ප්‍රේමදාස අමාත්‍යවරයා ජනපති අපේක්ෂකයා ලෙස නම් කළ යුතු බවට අත්සන් සහිත ලිපියක් ඉදිරි දින කිහිපය තුළ පක්ෂ නායකවරයා වෙත භාරදීමට නියමිතයි. එමෙන්ම, හදිසි සාකච්ඡාවක් සඳහා අග්‍රාමාත්‍ය රනිල් වික්‍රමසිංහ හමුවීමට එක්සත් ජාතික පෙරමුණේ පක්ෂ නායකයන් ද තීරණය කර තිබෙනවා. ඒ, තවදුරටත් විසඳී නොමැති ජනාධිපතිවරණ අපේක්ෂකත්වය සහ නව සන්ධානය සම්බන්ධයෙන් පවතින ගැටළු නිරාකරණය කරගැනිම සඳහායි. ඒ අනුව අද මාලදිවයින බලා පිටත්ව ගිය අග්‍රාමාත්‍යවරයා දිවයිනට පැමිණීමෙන් පසු එළඹෙන 5 වනදා මෙම හමුව සිදුවනු ඇති."}