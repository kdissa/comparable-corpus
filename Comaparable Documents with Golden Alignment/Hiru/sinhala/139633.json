{"Header": "සෞදියේ ශ්‍රී ලාංකිකයන්ගේ රැකියා අවදානමේ", "Time": "Tuesday, 02 August 2016 - 13:03", "Url": "http://www.hirunews.lk/sinhala/139633/%E0%B7%83%E0%B7%9E%E0%B6%AF%E0%B7%92%E0%B6%BA%E0%B7%9A-%E0%B7%81%E0%B7%8A%E2%80%8D%E0%B6%BB%E0%B7%93-%E0%B6%BD%E0%B7%8F%E0%B6%82%E0%B6%9A%E0%B7%92%E0%B6%9A%E0%B6%BA%E0%B6%B1%E0%B7%8A%E0%B6%9C%E0%B7%9A-%E0%B6%BB%E0%B7%90%E0%B6%9A%E0%B7%92%E0%B6%BA%E0%B7%8F-%E0%B6%85%E0%B7%80%E0%B6%AF%E0%B7%8F%E0%B6%B1%E0%B6%B8%E0%B7%9A", "Content": "සෞදි අරාබියේ රැකියා සඳහා ශ්‍රී ලාංකික ශ්‍රමිකයන් යැවීම පිළිබදව නැවත ඇගයීමට සිදුව ඇති බව විදේශ සේවා නියුක්ති කාර්යාංශය පවසනවා. ලෝක වෙළඳපොළේ ඛනිජ තෙල් මිල පහත වැටීමත් සමඟ සෞදි අරාබිය අද මුහුණ දෙන්නේ ආර්ථික අර්බුදයකටයි. මේ නිසා එරට කර්මාන්ත ශාලා වැසී යාමේ තත්ත්වයක් දක්නට ලැබෙනවා. දැනටමත් කර්මාන්ත ශාලා දෙකක් වැසී ගොස් ඇති අතර, ඒ හේතුවෙන් ශ්‍රී ලාංකික ශ්‍රමිකයන් 112 දෙනෙකුට වැටුප් ගෙවා නොමැති බවට පැමිණිලි ලැබී ඇති බව විදේශ සේවා නියුක්ති කාර්යාංශයේ ක්‍රියාකාරී අධ්‍යක්ෂ උපුල් දේශප්‍රිය හිරු ප්‍රවෘත්ති අංශයට ප්‍රකාශ කළා. සෞදියේ රැකියා අහිමි වූ ඉන්දියානුවන් දස දහසක් පමණ ඉවත් කර ගැනීමට කටයුතු කරන බව ඉන්දීය විදේශ කටයුතු ඇමතිනී සුෂ්මා ස්වරාජ් ඊයේ එරට පාර්ලිමේන්තුවේදී ප්‍රකාශ කළා. එතෙක් ඔවුන්ට සහනාධාර ලබාදීමට කටයුතු කරන බවයි ඇය සදහන් කළේ."}