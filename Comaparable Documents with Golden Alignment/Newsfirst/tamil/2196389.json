{"Header": ["\nமக்கள் சக்தி திட்டத்தின் கீழ் மேலும் 2 செயற்திட்டங்கள் மக்கள் பாவனைக்காக கையளிப்பு"], "Time": ["\n04 Dec, 2016\t", "| 8:02 pm ", "\n"], "Url": "https://www.newsfirst.lk/tamil/2016/12/04/%e0%ae%ae%e0%ae%95%e0%af%8d%e0%ae%95%e0%ae%b3%e0%af%8d-%e0%ae%9a%e0%ae%95%e0%af%8d%e0%ae%a4%e0%ae%bf-%e0%ae%a4%e0%ae%bf%e0%ae%9f%e0%af%8d%e0%ae%9f%e0%ae%a4%e0%af%8d%e0%ae%a4%e0%ae%bf%e0%ae%a9/", "Content": "தேசத்தை கட்டியெழுப்பும், மக்கள் சக்தி – நூறு நாட்கள் திட்டத்தின் கீழ் முன்னெடுக்கப்பட்ட மேலும் இரண்டு செயற்றிட்டங்கள் இன்று மக்களிடம் கையளிக்கப்பட்டன வவுனியா – கற்குளம் 3 கிராம மக்களுக்கான, குடிநீர்த் திட்டத்தை பயனாளிகளிடம் கையளிக்கும் நிகழ்வு இன்று நடைபெற்றது. நிகழ்வில் கலந்துகொண்டிருந்த அதிதிகளுக்கு உற்சாக வரவேற்பளிக்கப்பட்டது. இந்த திட்டத்திற்கு நிதியுதவி வழங்கிய கபோ (கபோ ட்ரஸ்ட் ஃபன்ட் – GABO) நிறுவனத்தின் பணிப்பாளர் நடாஷா பீரிஸ் அந்த நிறுவனத்தின் அதிகாரிகள், இலங்கை கடற்படையின் உறுப்பினர்கள் உள்ளிட்ட பலர் நிகழ்வில் கலந்துகொண்டனர். இலங்கை கடற்படையின் தொழில்நுட்ப உதவியுடன் முன்னெடுக்கப்பட்டுள்ள இந்த சுத்தமான குடிநீர் விநியோகத் திட்டம் மூலம் கற்குளம் 3 கிராமத்தின் சுமார் 160 குடும்பங்கள் நன்மையடையவுள்ளன. கற்குளம் 3 கிராமத்தில் அமைக்கப்பட்டுள்ள இந்த குடிநீர்த் திட்டம், கற்குளம் 4 பகுதி மக்களும் பயன்பெறும் வகையில் அமைக்கப்பட்டுள்ளது. இந்த குடிநீர்த் திட்டத்திலிருந்து, கற்குளம் 4 கிராமம் வரை குழாய் மூலம் சுத்தமான குடிநீரை பெறுவதற்கான வசதியும் ஏற்படுத்திக் கொடுக்கப்பட்டுள்ளது. இதன் போது இந்த குடிநீர்த் திட்டத்தை பாராட்டி கிராம மக்களால் நினைவுச் சின்னமொன்று வழங்கப்பட்டது. இதேவேளை ரம்பேவ – நம்படகஸ்வேவ பிரதேச மக்கள் சன சமூக நிலையம் ஒன்று இன்மையினால் நீண்ட காலமாக பெரும் சிரமங்களை எதிர்கொண்டனர்."}