{"Header": ["\nபுதுக்குடியிருப்பு வற்றாப்பளை வீதி 8 வருடங்களின் பின்னர் மக்கள் பயன்பாட்டிற்கு"], "Time": ["\n01 Jan, 2018\t", "| 8:08 pm ", "\n"], "Url": "https://www.newsfirst.lk/tamil/2018/01/01/%e0%ae%aa%e0%af%81%e0%ae%a4%e0%af%81%e0%ae%95%e0%af%8d%e0%ae%95%e0%af%81%e0%ae%9f%e0%ae%bf%e0%ae%af%e0%ae%bf%e0%ae%b0%e0%af%81%e0%ae%aa%e0%af%8d%e0%ae%aa%e0%af%81-%e0%ae%b5%e0%ae%b1%e0%af%8d%e0%ae%b1/", "Content": "இராணுவத்தினரின் கட்டுப்பாட்டின் கீழிருந்த புதுக்குடியிருப்பு – வற்றாப்பளை வீதி 8 வருடங்களின் பின்னர் மக்களின் பாவனைக்காக திறந்துவிடப்பட்டுள்ளது. புதுக்குடியிருப்பு – வற்றாப்பளை வீதி இன்று மக்கள் பாவனைக்கு திறந்துவிடப்பட்டது. கேப்பாப்பிலவில் முல்லைத்தீவு இராணுவ கட்டளை தலைமையகம் அமைக்கப்பட்டதையடுத்து இந்த வீதியுடனான போக்குவரத்து முற்றாக தடைப்பட்டிருந்தது. புதுக்குடியிருப்பிலிருந்து – வற்றாப்பளைக்கு செல்லும் இந்த வீதி 15 கிலோமீற்றர் தூரத்தை கொண்டதாகும். எனினும் புதுக்குடியிருப்பில் இருந்து முல்லைத்தீவு நகர் ஊடாக 35 கிலோமீற்றர் தூரத்தை கடந்து வற்றப்பாளை அம்மன் ஆலயத்தை சென்றடைய வேண்டியிருந்தது. புதுக்குடியிருப்பு – வற்றாப்பளை வீதி திறக்கப்பட்டதையடுத்து இந்த வீதியூடாக மக்கள் போக்குவரத்தில் ஈடுபட்டுவருகின்றனர். மக்களின் பாவனைக்கு இன்று திறக்கப்பட்ட புதுக்குடியிருப்பு – வற்றாப்பளை வீதி மூடப்படாது என இராணுவ ஊடகப்பேச்சாளர் பிரிகேடியர் சுமித் அத்தபத்து தெரிவித்தார். இதேவேளை, 2017 ஆம் ஆண்டு டிசம்பர் மாதம் 28 ஆம் திகதி கேப்பாப்பிலவில் விடுவிக்கப்பட்ட 133 ஏக்கர் காணியின் உரிமையாளர்கள் தமது சொந்த இடங்களை பார்வையிட்டனர். கேப்பாப்பிலவில் காணிககள் விடுவிக்கப்படாதவர்கள் தொடர்ந்தும் போராட்டத்தில் ஈடுபட்டு வருகின்றமையும் குறிப்பிடத்தக்கதாகும்."}