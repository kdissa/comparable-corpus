{"Header": ["\nநேபாள பூகம்பம்: உயிரிழப்பு 6100 ஐக் கடந்தது, மீட்பு நடவடிக்கை தொடர்கிறது"], "Time": ["\n01 May, 2015\t", "| 10:08 pm ", "\n"], "Url": "https://www.newsfirst.lk/tamil/2015/05/01/%e0%ae%a8%e0%af%87%e0%ae%aa%e0%ae%be%e0%ae%b3-%e0%ae%aa%e0%af%82%e0%ae%95%e0%ae%ae%e0%af%8d%e0%ae%aa%e0%ae%ae%e0%af%8d-%e0%ae%89%e0%ae%af%e0%ae%bf%e0%ae%b0%e0%ae%bf%e0%ae%b4%e0%ae%aa%e0%af%8d/", "Content": "நேபாளத்தில் ஏற்பட்ட பூகம்பத்தினால் உயிரிழந்தவர்களின் எண்ணிக்கை 6100 ஐக் கடந்துள்ளது. பல்வேறு நாடுகளின் ஒத்துழைப்புடன் நிவாரண மற்றும் மீட்பு நடவடிக்கைகள் தொடர்ந்தும் முன்னெடுக்கப்பட்டு வருகின்றன. நேபாளத்தில் பூகம்பம் ஏற்பட்டு 5 நாட்களின் பின்னர், காத்மாண்டு நகரில் சேதமடைந்த கட்டட இடிபாடுகளுக்குள் இருந்து இருவர் காப்பாற்றப்பட்டுள்ளனர். மூன்று சடலங்களுக்கு மத்தியிலிருந்த யுவதியொருவர் பாதுகாப்பாகக் காப்பாற்றப்பட்டுள்ளார். ஐந்து நாடுகளைச் சேர்ந்த மீட்புப் பணியாளர்கள் 8 மணித்தியாலங்களுக்கும் அதிகக்காலம் மேற்கொண்ட அகழ்வு நடவடிக்கைகளின் பின்னர் 20 வயதான குறித்த யுவதி காப்பாற்றப்பட்டுள்ளார். நியூஸ் பெஸ்ட், சக்தி – சிரச ஆகியன ஏற்பாடு செய்த நேபாளத்திற்காக இலங்கை என்ற மக்கள் நலன் திட்டத்தின் ஊடாக, நேபாளத்தில் பாதிக்கப்பட்ட மக்களுக்கு சேகரிக்கப்பட்ட நிவாரணப் பொருட்கள், நேபாள மக்களிடம் வழங்கப்பட்டுள்ளதாக 53 ஆவது படைப்பிரிவின் பிரதானி மேஜர் ஜெனரல் மைத்திரி டயஸ் தெரிவித்தார். இதேவேளை, நேபாளத்தில் பூகம்பத்தினால் பாதிக்கப்பட்ட மக்களுக்காக சேகரிக்கப்பட்ட மற்றுமொரு தொகை நிவாரணப் பொருட்களை நாளைய தினம் அந்நாட்டிற்கு அனுப்புவதற்கு நடவடிக்கை எடுத்துள்ளதாக இடர் முகாமைத்துவ அமைச்சு தெரிவித்தது."}