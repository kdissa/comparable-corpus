{"Header": ["\nமுகுந்தன் கனகேவால் சர்வதேச திட்ட உதவிகளை இழக்கும் நிலை ஏற்பட்டுள்ளது – ஊழலுக்கு எதிரான முன்னணி"], "Time": ["\n01 Mar, 2017\t", "| 9:00 pm ", "\n"], "Url": "https://www.newsfirst.lk/tamil/2017/03/01/%e0%ae%ae%e0%af%81%e0%ae%95%e0%af%81%e0%ae%a8%e0%af%8d%e0%ae%a4%e0%ae%a9%e0%af%8d-%e0%ae%95%e0%ae%a9%e0%ae%95%e0%af%87-%e0%ae%a8%e0%ae%bf%e0%ae%af%e0%ae%ae%e0%ae%a9%e0%ae%a4%e0%af%8d%e0%ae%a4%e0%ae%be/", "Content": "ஜனாதிபதியின் பரிந்துரை மற்றும் கொள்முதல் நடைமுறைகளை மீறி இலங்கை தகவல் தொழில்நுட்ப நிறுவனமான ICTA நிறுவனத்தின் பிரதம நிறைவேற்று அதிகாரியாக முகுந்தன் கனகே நியமிக்கப்பட்டதனால் சர்வதேச திட்ட உதவிகளை இழக்கும் நிலை ஏற்பட்டுள்ளதாக ஊழலுக்கு எதிரான முன்னணி தெரிவித்துள்ளது. இலங்கை தகவல் தொழில்நுட்ப நிறுவனமான ICTA விற்கு முகுந்தன் கனகேயை பணிப்பாளராக மாத்திரம் நியமிக்குமாறு 2016 ஜனவரி 26 ஆம் திகதி ஜனாதிபதி பரிந்துரை செய்தார். இந்த பரிந்துரைக்கு முன்னதாக 2015 டிசம்பர் 10 ஆம் திகதி ICTA நிறுவனத்தின் தலைவர் மற்றும் பணிப்பாளர்களை நியமிப்பது தொடர்பில் தொலைத்தொடர்பாடல் மற்றும் டிஜிட்டல் உட்கட்டமைப்பு வசதிகள் அமைச்சின் செயலாளருக்கு ஜனாதிபதி அனுப்பிய பரிந்துரைக் கடிதத்தில் பிரதம நிறைவேற்று அதிகாரி பதவிக்கு முறையான வெளிப்படைத் தெரிவு வழிமுறையைப் பின்பற்றுமாறு குறிப்பிடப்பட்டிருந்தது. விண்ணப்பம் கோரி நேர்முகப் பரீட்சை நடத்திய பின்னர் தகுதியான ஒருவரை நியமிக்குமாறு ஜனாதிபதியின் பரிந்துரையில் கூறப்பட்டிருந்தது. ஜனாதிபதியின் பரிந்துரையைக் கவனத்திற்கொள்ளாது முகுந்தன் கனகே ICTA நிறுவனத்தின் பிரதம நிறைவேற்று அதிகாரி பதவிக்கு நியமிக்கப்ட்டுள்ளதாக ஊழலுக்கு எதிரான முன்னணி குற்றம்சாட்டியுள்ளது."}