{"Header": ["\nதமிழர் பிரச்சினைக்கான நிரந்தர தீர்வு குறித்து ஆனந்த சங்கரி, சம்பந்தனுக்குக் கடிதம்"], "Time": ["\n03 Apr, 2015\t", "| 7:34 pm ", "\n"], "Url": "https://www.newsfirst.lk/tamil/2015/04/03/%e0%ae%a4%e0%ae%ae%e0%ae%bf%e0%ae%b4%e0%ae%b0%e0%af%8d-%e0%ae%aa%e0%ae%bf%e0%ae%b0%e0%ae%9a%e0%af%8d%e0%ae%9a%e0%ae%bf%e0%ae%a9%e0%af%88%e0%ae%95%e0%af%8d%e0%ae%95%e0%ae%be%e0%ae%a9-%e0%ae%a8%e0%ae%bf/", "Content": "அனைத்துத் தரப்பினரையும் ஒற்றுமைப்படுத்திச் செல்வதன் ஊடாகவே தமிழ் மக்களின் பிரச்சினைக்கு ஒரு நிரந்தரத் தீர்வினைப் பெற்றுக்கொள்ள முடியுமென தமிழர் விடுதலைக் கூட்டணியின் செயலாளர் நாயகம் ஆனந்தசங்கரி தெரிவித்துள்ளார். தமிழ் தேசியக் கூட்டமைப்பின் தலைவர் இரா. சம்பந்தனுக்கு எழுதிய கடிதத்திலேயே அவர் இவ்வாறு குறிப்பிட்டுள்ளார். போராட்ட வரலாற்றில் தமிழரசுக் கட்சியைக் காட்டிலும் கூட்டமைப்பில் அங்கம் வகிக்கின்ற ஏனைய கட்சிகள் தமது வடிவங்களை மாற்றிப் போராடியிருப்பதாக அவர் சுட்டிக்காட்டியுள்ளார். அந்தக் கட்சிகள் அதிகளவான உயிரிழப்புக்களை சந்தித்ததுடன் விலைமதிப்பற்ற தலைவர்களையும் இழந்துள்ளதாகவும் ஆனந்த சங்கரி தெரிவித்துள்ளார். இதேவேளை, கூட்டமைப்பு பதிவு செய்யப்படும் விடயத்தில் ஏனைய கட்சிகளின் எண்ணங்களுக்கு மதிப்பளிக்க வேண்டும் என்றும் தமிழர் விடுதலைக் கூட்டணியின் செயலாளர் நாயகம் குறிப்பிட்டுள்ளார். அனைத்துத் தரப்பினரையும் ஒற்றுமைப்படுத்திச் செல்வதன் ஊடாகவே தமிழ் மக்களின் பிரச்சினைக்கு ஒரு நிரந்தர தீர்வினை எட்ட முடியும் என்றும் அவர் மேலும் தெரிவித்துள்ளார்."}