{"Header": ["\nதமிழகத்தில் மழை நீடிக்கும்; காற்றழுத்த தாழ்வு நிலை இலங்கையை நோக்கி நகரும்"], "Time": ["\n01 Dec, 2015\t", "| 6:27 pm ", "\n"], "Url": "https://www.newsfirst.lk/tamil/2015/12/01/%e0%ae%a4%e0%ae%ae%e0%ae%bf%e0%ae%b4%e0%ae%95%e0%ae%a4%e0%af%8d%e0%ae%a4%e0%ae%bf%e0%ae%b2%e0%af%8d-%e0%ae%ae%e0%ae%b4%e0%af%88-%e0%ae%a8%e0%af%80%e0%ae%9f%e0%ae%bf%e0%ae%95%e0%af%8d%e0%ae%95%e0%af%81/", "Content": "தென்மேற்கு வங்கக்கடலில் உருவாகியுள்ள காற்றழுத்த தாழ்வு நிலை, இலங்கையை நோக்கி நகரக்கூடிய சாத்தியம் நிலவுவதாக சென்னை வானிலை ஆய்வு மையம் எதிர்வுகூறியுள்ளது. எதிர்வரும் 5 நாட்கள் தமிழகத்தில் மழையுடனான வானிலை நீடிக்கும் எனவும் வானிலை ஆய்வு மையம் அறிவித்துள்ளது. தமிழகத்தில் பெய்து வரும் கடும் மழை காரணமாக வட கடலோர மாவட்டங்களான நெல்லை, தூத்துக்குடி மாவட்டங்கள் அதிகளவு பாதிக்கப்பட்டுள்ளதாக தெரிவிக்கப்பட்டுள்ளது. தொடர்ச்சியாக பெய்துவரும் மழையினால் உயிரிழந்தவர்களில் நால்வரின் குடும்பங்களுக்கு தமிழக முதலமைச்சரால் தலா நான்கு இலட்சம் ரூபா வழங்கப்பட்டுள்ளது. வேலூர் மாவட்டத்தில் நீரில் மூழ்கி 5 மாணவர்கள் உள்ளிட்ட 6 பேர் உயிரிழந்துள்ளதாக தமிழக தகவல்கள் தெரிவிக்கின்றன. புழல் மற்றும் பூண்டி ஏரிகளில் இருந்து அதிகளவு நீர் வெளியேற்றப்பட்டமையால், கொசஸ்தலை ஆற்றுப் பாலம் சேதமடைந்துள்ளதுடன், சென்னை – திருப்பதி தேசிய நெடுஞ்சாலையில் போக்குவரத்து பாதிக்கப்பட்டுள்ளது. இதேவேளை, சென்னை, காஞ்சிபுரம், திருவள்ளூர், கடலூர், திருவண்ணாமலை மற்றும் விழுப்புரம் ஆகிய மாவட்டங்களில் பாடசாலைகளுக்கு விடுமுறை வழங்கப்பட்டுள்ளது. அத்துடன், திருவண்ணாமலை தவிர்ந்த ஏனைய 5 மாவட்டங்களில் கல்லூரிகளுக்கு விடுமுறை வழங்கப்பட்டுள்ளது. இதனால், சென்னை மாநில கல்லூரியில் இன்று நடைபெறவிருந்த பரீட்சை, எதிர்வரும் 16 ஆம் திகதிக்கு ஒத்திவைக்கப்பட்டுள்ளது."}