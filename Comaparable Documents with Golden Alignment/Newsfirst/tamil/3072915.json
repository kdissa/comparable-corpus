{"Header": ["\nவித்யாவின் படுகொலைக்கு நீதி கோரி இன்றும் ஆர்ப்பாட்டங்கள் முன்னெடுப்பு"], "Time": ["\n01 Jun, 2015\t", "| 9:33 pm ", "\n"], "Url": "https://www.newsfirst.lk/tamil/2015/06/01/%e0%ae%b5%e0%ae%bf%e0%ae%a4%e0%af%8d%e0%ae%af%e0%ae%be%e0%ae%b5%e0%ae%bf%e0%ae%a9%e0%af%8d-%e0%ae%aa%e0%ae%9f%e0%af%81%e0%ae%95%e0%af%8a%e0%ae%b2%e0%af%88%e0%ae%95%e0%af%8d%e0%ae%95%e0%af%81-%e0%ae%a8/", "Content": "யாழ். புங்குடுதீவில் வன்புணர்வுக்குட்படுத்தப்பட்டு படுகொலை செய்யப்பட்ட மாணவி வித்தியாவின் மரணத்திற்கு நீதி கோரியும் ,பெண்களுக்கு இழைக்கப்படும் அநீதிகள் நிறுத்தப்பட வேண்டும் என கோரியும் மகளிர் அமைப்புகளினால் நாட்டின் பல பகுதிகளில் இன்றும் ஆர்ப்பாட்டங்கள் முன்னெடுக்கப்பட்டன. கிளிநொச்சி பழைய மாவட்ட செயலகத்திற்கு முன்பாக மகளிர் அமைப்புக்களினால் ஆர்ப்பாட்டம் முன்னெடுக்கப்பட்டது. வாய்களை கறுப்புத் துணியால் மூடிய வண்ணம் ஆர்ப்பாட்டத்தில் ஈடுபட்டனர். பெண்கள் சிறுவர்களுக்கு இழைக்கப்படும் வன்முறைகளை உடனடியாக நிறுத்துமாறும், கொலை செய்யப்பட்ட வித்தியாவின் மரணத்திற்கு நீதி கிடைக்க வேண்டும் எனவும் ஆர்ப்பாட்டக்காரர்கள் கேட்டுக் கொண்டனர். பெண்கள் சிறுவர்களுக்கு எதிரான வன்முறைகளை நிறுத்தக்கோரி வவுனியாவில் பெண்கள் அமைப்பினரால் ஆர்ப்பாட்டம் ஒன்று முன்னெடுக்கப்பட்டது. பெண்கள் அமைப்புக்கள் மற்றும் மனித உரிமை அமைப்புகள் இந்த ஆர்ப்பாட்டத்தில் கலந்து கொண்டிருந்தன. இதேவேளை வித்தியாவின் கொலைக்கு நீதி கோரி மட்டக்களப்பு காந்தி பூங்காவிற்கு அருகில் ஆர்ப்பாட்டம் நடைபெற்றது. அனர்த்த முகாமைத்துவ பெண்கள் அமைப்பினரால் ஆர்ப்பாட்டம் ஏற்பாடு செய்யப்பட்டிருந்தது. பெண்களுக்கு எதிரான வன்முறைகள் முடிவுக்கு கொண்டுவரப்பட வேண்டும் என ஆர்ப்பட்டக்காரர்கள் கோரிக்கை விடுத்தனர்."}