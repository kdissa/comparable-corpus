{"Header": ["\nசீரற்ற வானிலையால் 7 பேர் உயிரிழப்பு, 55,855 பேர் பாதிப்பு"], "Time": ["\n01 Dec, 2017\t", "| 3:53 pm ", "\n"], "Url": "https://www.newsfirst.lk/tamil/2017/12/01/%e0%ae%9a%e0%af%80%e0%ae%b0%e0%ae%b1%e0%af%8d%e0%ae%b1-%e0%ae%b5%e0%ae%be%e0%ae%a9%e0%ae%bf%e0%ae%b2%e0%af%88%e0%ae%af%e0%ae%be%e0%ae%b2%e0%af%8d-7-%e0%ae%aa%e0%af%87%e0%ae%b0%e0%af%8d-%e0%ae%89/", "Content": "சீரற்ற வானிலை காரணமாக 55,855 பேர் பாதிக்கப்பட்டுள்ளனர். 13 மாவட்டங்களில் 14 ,617 குடும்பங்களைச் சேர்ந்தவர்களே பாதிக்கப்பட்டுள்ளதாக இடர் முகாமைத்துவ நிலையம் தெரிவித்துள்ளது. இதேவேளை, சீரற்ற வானிலை காரணமாக 8 பேர் காணாமற்போயுள்ளனர். இன்று காலை 6 மணி வரையான காலப்பகுதியில் 7 பேர் சீரற்ற வானிலையால் உயிரிழந்துள்ளதாக பொலிஸ் தலைமையகம் அறிவித்துள்ளது. பதுளை மற்றும் பண்டாரவளையைச் சேர்ந்த 02 பேரும், ஹிக்கடுவ மற்றும் அம்பலங்கொட பகுதிகளைச் சேர்ந்த 4 பேரும் கொஸ்கொட பகுதியைச் சேர்ந்த ஒருவரும் உயிரிழந்துள்ளதாக பொலிஸ் தலைமையகம் குறிப்பிட்டுள்ளது. இதேவேளை, சீரற்ற வானிலை காரணமாக 21 பேர் காயமடைந்துள்ளனர். பலத்த காற்று மற்றும் மழை காரணமாக 430 வீடுகள் முழுமையாகவும் 11,597 வீடுகள் பகுதி அளவிலும் பாதிக்கப்பட்டுள்ளதாக இடர் முகாமைத்துவ நிலையம் தெரிவித்துள்ளது. அதிகம் பாதிப்புகளை எதிர்நோக்கியுள்ள 3279 பேர் 11 தற்காலிக முகாம்களில் தங்கவைக்கப்பட்டுள்ளதாக இடர் முகாமைத்துவ நிலையத்தின் உதவிப் பணிப்பாளர் பிரதீப் கொடிப்பிலி குறிப்பிட்டுள்ளார். இதேவேளை, அனர்த்தங்கள் மற்றும் பாதிப்புகள் தொடர்பில் 117 என்ற இடர் முகாமைத்துவ நிலையத்தின் துரித தொலைபேசி இலக்கத்திற்கு அறிவிக்குமாறும் அவர் கேட்டுக்கொண்டார். இதேவேளை, 011 267 000 2 என்ற இலக்கத்திற்கும் அறிவிக்க முடியும்."}