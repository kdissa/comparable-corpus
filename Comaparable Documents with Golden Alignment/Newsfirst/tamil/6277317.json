{"Header": ["\nகைதான இந்தியப் பிரஜைகள் அறுவரின் சிறுநீரகங்கள் அகற்றப்பட்டுள்ளமை உறுதி செய்யப்பட்டது"], "Time": ["\n01 Apr, 2016\t", "| 5:55 pm ", "\n"], "Url": "https://www.newsfirst.lk/tamil/2016/04/01/%e0%ae%b5%e0%af%8c%e0%af%8d%e0%ae%b3%e0%ae%b5%e0%ae%a4%e0%af%8d%e0%ae%a4%e0%af%88%e0%ae%af%e0%ae%bf%e0%ae%b2%e0%af%8d-%e0%ae%95%e0%af%88%e0%ae%a4%e0%ae%be%e0%ae%a9-%e0%ae%87%e0%ae%a8%e0%af%8d%e0%ae%a4/", "Content": "சிறுநீரகக் கடத்தல் தொடர்பில் அண்மையில் வெள்ளவத்தையில் கைது செய்யப்பட்ட இந்தியப் பிரஜைகள் 8​ பேரில் 6 பேரது சிறுநீரகங்கள் அகற்றப்பட்டுள்ளதாக சட்ட வைத்திய அதிகாரியின் அறிக்கை மூலம் உறுதி செய்யப்பட்டுள்ளது. இந்த விவகாரம் தொடர்பான வழக்கு கொழும்பு பிரதம நீதவான் நீதிமன்றத்தில் இன்று விசாரணைக்கு எடுத்துக்கொள்ளப்பட்டபோது கொழும்பு குற்றப்புலனாய்வுப் பிரிவு அது தொடர்பான விடயங்களை நீதிமன்றத்தில் தெளிவுபடுத்தியது. ஒரு சிறுநீரகம் இந்திய நாணய மதிப்பில் 5 இலட்சம் ரூபா வீதம் விற்பனை செய்யப்பட்டுள்ளமை சந்தேகநபர்களிடம் முன்னெடுக்கப்பட்ட விசாரணைகளின் மூலம் தெரியவந்துள்ளதாகவும் நீதிமன்றத்தில் தெரிவிக்கப்பட்டுள்ளது. ஆயினும், உறுதியளித்தவாறு அந்தத் தொகை இதுவரை தமக்கு கிடைக்கவில்லை என்றும் சந்தேகநபர்கள் விசாரணைகளின்போது குறிப்பிட்டுள்ளனர். அவர்களிடமிருந்த 286 ஆவணங்களைக் கைப்பற்றியுள்ளதாகவும், அவற்றை சர்வதேச பொலிஸார் ஊடாக இந்தியாவிடம் ஒப்படைத்து மேலதிக விசாரணைகளை முன்னெடுத்து வருவதாகவும் கொழும்பு குற்றப்புலனாய்வுப் பிரிவினர் நீதிமன்றத்தில் அறிவித்துள்ளனர். இதற்கமைய, மேலதிக விசாரணைகளை மேற்கொள்ளும் பொருட்டு, பொலிஸாருக்கு நீதிமன்றம் அனுமதியளித்துள்ளது. அத்துடன், சந்தேகநபர்களை எதிர்வரும் 4 ஆம் திகதி வரை விளக்கமறியலில் வைக்குமாறு கொழும்பு மேலதிக நீதவான் நிஷாந்த பீரிஸ் இதன்போது உத்தரவிட்டார்."}