{"Header": ["\nயேமன் மோதல்களில் சிக்கிய இலங்கையர்களை அழைத்து வருவதில் தாமதம்"], "Time": ["\n01 Apr, 2015\t", "| 6:58 pm ", "\n"], "Url": "https://www.newsfirst.lk/tamil/2015/04/01/%e0%ae%af%e0%af%87%e0%ae%ae%e0%ae%a9%e0%af%8d-%e0%ae%ae%e0%af%8b%e0%ae%a4%e0%ae%b2%e0%af%8d%e0%ae%95%e0%ae%b3%e0%ae%bf%e0%ae%b2%e0%af%8d-%e0%ae%9a%e0%ae%bf%e0%ae%95%e0%af%8d%e0%ae%95%e0%ae%bf%e0%ae%af/", "Content": "யேமனில் உள்ள இலங்கையர்களை எதிர்வரும் சனிக்கிழமை (04) அளவில் நாட்டிற்கு அழைத்து வர நடவடிக்கை எடுத்துள்ளதாக வெளிவிவகார அமைச்சு தெரிவித்துள்ளது. வெளிவிவகார அமைச்சில் இன்று இடம்பெற்ற ஊடக சந்திப்பிலேயே இந்த விடயம் தெரிவிக்கப்பட்டது. யேமனில் உள்ள இலங்கையர்களின் உறவினர்கள் இன்று வெளிவிவகார அமைச்சரை சந்தித்தனர். சவுதி அரேபியாவின் நட்புறவு நாடுகளின் பங்களிப்புடன் ஹூத்தி கிளர்ச்சியாளர்களுக்கு எதிராக முன்னெடுக்கப்படும் படை நடவடிக்கைகள் காரணமாக யேமனில் நிலைமை உக்கிரமடைந்துள்ளது. மோதல்களினால் இதுவரையில் அங்கு 62 சிறுவர்கள் உயிரிழந்துள்ளதுடன் 30 பேர் காயமடைந்துள்ளதாக யுனிசெப் தெரிவித்துள்ளது. இதன் காரணமாக யேமனில் உள்ள தத்தமது பிரஜைகளை மீண்டும் அழைத்துவர பல நாடுகள் நடவடிக்கைகளை மேற்கொண்டு வருகின்றன. அங்கிருந்த 300 இந்தியர்களை அந்நாடு மீண்டும் அழைத்து வந்துள்ளது. இந்நிலையில், யேமனிலிருந்து எமக்குக் கருத்துத் தெரிவித்த இலங்கையரான புத்திக பிரசன்ன, அங்கு வான் தாக்குதல்கள் முன்னெடுக்கப்பட்டு வருவதாகவும் தாம் இந்திய தூதரக அதிகாரிகளை சந்தித்த போது, இலங்கையர்களுக்கு உதவ முடியாத நிலை காணப்படுவதாகக் குறிப்பிட்டதாகவும் தெரிவித்தார். இதேவேளை, இந்தியப் பிரஜைகளின் பிரச்சினைகள் தீர்க்கப்பட்டதன் பின்னர் இலங்கையர்கள் குறித்து அவதானம் செலுத்த சந்தர்ப்பம் அமையும் என இந்திய தூதரக அதிகாரி சுட்டிக்காட்டியதாகவும் புத்திக பிரசன்ன குறிப்பிட்டார்."}