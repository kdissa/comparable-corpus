{"Header": ["\nஅரையிறுதிப் போட்டியில் விளையாட மறுத்த டிவில்லியர்ஸ்"], "Time": ["\n01 Apr, 2015\t", "| 10:46 am ", "\n"], "Url": "https://www.newsfirst.lk/tamil/2015/04/01/%e0%ae%85%e0%ae%b0%e0%af%88%e0%ae%af%e0%ae%bf%e0%ae%b1%e0%af%81%e0%ae%a4%e0%ae%bf%e0%ae%aa%e0%af%8d-%e0%ae%aa%e0%af%8b%e0%ae%9f%e0%af%8d%e0%ae%9f%e0%ae%bf%e0%ae%af%e0%ae%bf%e0%ae%b2%e0%af%8d-%e0%ae%b5/", "Content": "உலகக்கிண்ண கிரிக்கெட்டில் தென்னாபிரிக்க அணி அரையிறுதியில் 4 விக்கெட் வித்தியாசத்தில் நியூசிலாந்திடம் தோல்வியைத் தழுவியது. இந்த நிலையில் தென்னாபிரிக்க அணித்தலைவர் டிவில்லியர்ஸ், அரையிறுதி ஆட்டத்தை புறக்கணிக்க திட்டமிட்டு இருந்ததாக திடுக்கிடும் தகவல்கள் வெளியாகியுள்ளன. முக்கியமான அந்த ஆட்டத்தில் வேகப்பந்து வீச்சாளர் கைல் அபோட் இடம் பெற வேண்டும் என்று டிவில்லியர்சும், பயிற்சியாளர் டொமிங்கோவும் விரும்பினர். ஆனால் கடைசி நேரத்தில் வெரோன் பிலண்டர் சேர்க்கப்பட்டார். இத்தனைக்கும் தசைப்பிடிப்பு பிரச்சினையால் அவ்வப்போது அவதிப்பட்ட பிலாண்டர் முந்தைய 7 ஆட்டங்களில் 4 இல் விளையாடவில்லை. சிறந்த விளையாடும் நிலையிலும் இல்லை. தென்னாபிரிக்க விளையாட்டுத்துறை மந்திரி பிகிலே மனுலா உத்தரவின் பேரில் அதன் கிரிக்கெட் சபை நிர்வாகியின் தலையீட்டின் பேரிலேயே பிலாண்டர் சேர்க்கப்பட்டதாகவும், இதனால் கடும் அதிருப்திக்குள்ளான டிவில்லியர்ஸ் அரையிறுதியில் ஆடமாட்டேன் என்று கூறியதாகவும், பிறகு அவர் சமாதானப்படுத்தப்பட்டதாகவும் இப்போது தகவல்கள் கசிந்துள்ளன. தென்ஆப்பிரிக்க அணித் தேர்வில் இனஒதுக்கீடு கொள்கை கடைபிடிக்கப்படுகிறது. அந்த வகையில் வெள்ளை நிற வீரர் அப்போட்டுக்கு பதிலாக கறுப்பின வீரர் பிலாண்டர் இடம் பெற்றதாக சொல்லப்படுகிறது. இதற்கிடையே வீரர்கள் தேர்வில் தலையிட்டதாக கூறப்படுவதை தென்ஆப்பிரிக்க விளையாட்டுத்துறை மந்திரி மறுத்துள்ளார்."}