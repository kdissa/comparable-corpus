{"Header": ["\nசம்பூர் அனல் மின் நிலைய சுற்றாடல் ஆய்வு அறிக்கை தொழில்நுட்ப குழுவின் அனுமதிக்காக சமர்ப்பிக்கப்படவுள்ளது"], "Time": ["\n01 Apr, 2015\t", "| 8:39 am ", "\n"], "Url": "https://www.newsfirst.lk/tamil/2015/04/01/%e0%ae%9a%e0%ae%ae%e0%af%8d%e0%ae%aa%e0%af%82%e0%ae%b0%e0%af%8d-%e0%ae%85%e0%ae%a9%e0%ae%b2%e0%af%8d-%e0%ae%ae%e0%ae%bf%e0%ae%a9%e0%af%8d-%e0%ae%a8%e0%ae%bf%e0%ae%b2%e0%af%88%e0%ae%af-%e0%ae%9a/", "Content": "உத்தேச சம்பூர் அனல் மின் உற்பத்தி நிலையத்திற்கான சுற்றாடல் ஆய்வு அறிக்கை தொழில்நுட்ப குழுவின் அனுமதிக்காக சமர்ப்பிக்கப்படவுள்ளதென மத்திய சுற்றாடல் அதிகார சபை தெரிவித்துள்ளது. இந்த அறிக்கை தொடர்பில் மக்கள் தமது கருத்துக்களை முன்வைப்பதற்கு வழங்கப்பட்டிருந்த கால அவகாசம் நேற்றுடன் நிறைவடைந்ததாக அதிகார சபையின் தலைவர் பேராசிரியர் லால் தர்மசிறி தெரிவித்துள்ளார். சம்பூர் அனல் மின் உற்பத்தி நிலையத்தை அமைப்பது தொடர்பான சுற்றாடல் ஆய்வு அறிக்கை ஏற்கனவே குறித்த பகுதியிலுள்ள பல்வேறு நிறுவனங்களுக்கும் அனுப்பி வைக்கப்பட்டிருந்ததாக மத்திய சுற்றாடல் அதிகார சபை குறிப்பிட்டுள்ளது இதற்கமைய இதுவரை பல்வேறு தரப்பினரும் இந்த ஆய்வு அறிக்கை தொடர்பான கருத்துக்களை முன்வைத்துள்ளதாக அதிகார சபையின் தலைவர் கூறியுள்ளார். அநேகமான கருத்துக்கள் தமிழ் மொழி மூலம் கிடைக்கப்பெற்றுள்ளதாகவும் அவர் தெரிவித்துள்ளார். மக்களின் கருத்துக்களை பரிசீலனை செய்யும் நடவடிக்கை தற்போது முன்னெடுக்கப்படுவதாகவும் மத்திய சுற்றாடல் அதிகார சபையின் தலைவர் குறிப்பிட்டுள்ளார் அனைத்து தரப்பினரதும் கருத்துக்கள் குறித்து கவனம் செலுத்தப்பட்ட பின்னரே சம்பூர் அனல் மின் உற்பத்தி நிலையத்தை அமைப்பதற்கான சுற்றாடல் ஆய்வு அறிக்கைக்கு அனுமதி வழங்க முடியும் என அவர் மேலும் தெரிவித்துள்ளார்."}