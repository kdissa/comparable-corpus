{"Header": ["\nபோரில் இறந்த மகளுக்காக ஏங்கிய வண்ணம் வாழ்க்கையை கொண்டுசெல்லும் சண்முகராசா"], "Time": ["\n01 Jun, 2015\t", "| 9:20 pm ", "\n"], "Url": "https://www.newsfirst.lk/tamil/2015/06/01/%e0%ae%aa%e0%af%8b%e0%ae%b0%e0%ae%bf%e0%ae%a9%e0%ae%be%e0%ae%b2%e0%af%8d-%e0%ae%87%e0%ae%b1%e0%ae%a8%e0%af%8d%e0%ae%a4-%e0%ae%ae%e0%ae%95%e0%ae%b3%e0%af%81%e0%ae%95%e0%af%8d%e0%ae%95%e0%ae%be%e0%ae%95/", "Content": "போர் ஏற்படுத்திய உயிரிழப்புக்கள் ஆறாத வடுக்களாக, மக்கள் மனங்களில் நிலைத்துள்ளன. எனவே இழப்புக்களை சந்தித்தவர்களின் வாழ்வினை வளப்படுத்துவதற்கான நடவடிக்கைகளை முன்னெடுப்பது அவசியமானது. அந்தவகையில் கண் முன்னே தனது மகளை பறிகொடுத்தமையை மறக்க முடியாது திருகோணமலை மாவட்டத்தின் பட்டினமும் சூழலும் பிரதேசத்தில் மட்டக்கலி இராஜவரோதய நகரில் நாட்களை நகர்த்துகின்றார் சண்முகராசா. கிளிநொச்சியை சொந்த இடமாகக் கொண்ட சண்முகராசா, 2008 ஆம் ஆண்டு போரால் இடம்பெயர்ந்தார். அந்த காலகட்டத்தில் உயிர்களை பாதுகாக்க உடையார்கட்டை நோக்கி ஓடிக்கொண்டிருந்தபோது வீழ்ந்த எறிகணை, சண்முகராசாவின் கண் முன்னே அவரது மகளின் உயிரைப் பறித்தது. ஆர்வத்தோடு கல்வி கற்கும் மகள் – இன்றிருந்தால் கல்வியை முடித்து உயர்ந்த இடத்தில் இருந்திருப்பாள் என்ற உள்ளக்குமுறலுடன் தனது வாழ்வினை கொண்டுசெல்கிறார் சண்முகராசா. மரவேலை செய்தும், கூலி வேலை செய்தும் தனது அன்றாட நாட்களை நகர்த்தும் சண்முகராசாவால் தன் மகளின் ஈடுசெய்ய முடியாத இழப்பை மாத்திரம் மறக்கமுடியவில்லை."}