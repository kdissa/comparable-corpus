{"Header": ["\nஆழ்கடலில் படகு விபத்தின் போது காணாமற்போன மீனவர்களை தேடும் பணி இன்றும் முன்னெடுப்பு"], "Time": ["\n02 Feb, 2016\t", "| 7:11 am ", "\n"], "Url": "https://www.newsfirst.lk/tamil/2016/02/02/%e0%ae%86%e0%ae%b4%e0%af%8d%e0%ae%95%e0%ae%9f%e0%ae%b2%e0%ae%bf%e0%ae%b2%e0%af%8d-%e0%ae%aa%e0%ae%9f%e0%ae%95%e0%af%81-%e0%ae%b5%e0%ae%bf%e0%ae%aa%e0%ae%a4%e0%af%8d%e0%ae%a4%e0%ae%bf%e0%ae%a9%e0%af%8d/", "Content": "ஆழ்கடலில் மீனவப் படகொன்று விபத்துக்குள்ளானமையால் காணாமற்போன 5 மீனவர்களையும் தேடும் நடவடிக்கைகளை இன்றும் முன்னெடுக்கவுள்ளதாக கடற்படையினர் தெரிவித்துள்ளனர். நேற்றைய தினம் குறித்த மீனவர்களை தேடும் நடவடிக்கைகளில் ஈடுபடுத்தப்பட்ட இரண்டு டோலர் படகுகளும் நேற்று மாலை துறைமுகத்தை வந்தடைந்ததாக கடற்படை பேச்சாளர் கெப்டன் அக்ரம் அலவி கூறினார். காணாமற்போன எவரையும் நேற்றைய தேடுதல் நடவடிக்கையின் ஊடாக கண்டுபிடிக்க முடியவில்லை எனவும் அவர் குறிப்பிட்டார். கடந்த 28 ஆம் திகதி ஹிக்கடுவை மீன்பிடி துறைமுகத்தில் இருந்து கடலுக்குச் சென்ற மீனவ படகொன்று கப்பலொன்றுடன் மோதி நேற்று விபத்துக்குள்ளானது. இந்த சந்தர்ப்பத்தில் குறித்த படகில் 6 மீனவர்கள் இருந்துள்ளதுடன், அவர்களுள் ஒருவர் காப்பாற்றப்பட்டுள்ளார். ஹிக்கடுவை மற்றும் தொடங்துவ பிரதேசங்களைச் சேர்ந்த மீனவர்களே காணாமற்போயுள்ளனர். மீனவ படகு விபத்துக்குள்ளானதில் காணாமற்போனவர்களை கண்டுபிடிக்குமாறு வலியுறுத்தி சிலர் காலியில் நேற்று ஆர்ப்பாட்டத்தில் ஈடுபட்டனர்."}