{"Header": ["\nஇலங்கை கடற்பரப்புக்குள் அத்துமீறி பிரவேசித்த இந்திய மீனவர்கள் நால்வர் கைது"], "Time": ["\n02 Jun, 2016\t", "| 11:42 am ", "\n"], "Url": "https://www.newsfirst.lk/tamil/2016/06/02/%e0%ae%87%e0%ae%b2%e0%ae%99%e0%af%8d%e0%ae%95%e0%af%88-%e0%ae%95%e0%ae%9f%e0%ae%b1%e0%af%8d%e0%ae%aa%e0%ae%b0%e0%ae%aa%e0%af%8d%e0%ae%aa%e0%af%81%e0%ae%95%e0%af%8d%e0%ae%95%e0%af%81%e0%ae%b3-2/", "Content": "இலங்கை கடற்பரப்புக்குள் அத்துமீறி பிரவேசித்த குற்றச்சாட்டில் நான்கு இந்திய மீனவர்கள் யாழ். நெடுந்தீவு பகுதியில் கைது செய்யப்பட்டுள்ளனர். ஒரு படகுடன் இன்று அதிகாலை இந்த மீனவர்கள் நால்வரும் கைது செய்யப்பட்டதாக கடற்படை ஊடகப் பேச்சாளர் கெப்டன் அக்ரம் அலவி குறிப்பிட்டுள்ளார். கைது செய்யப்பட்டுள்ள இந்திய மீனவர்கள் காங்கேசன்துறை கடற்படை முகாமிற்கு அழைத்து வரப்பட்டுள்ளனர். மேலதிக சட்ட நடவடிக்கைகளுக்காக கைது செய்யப்பட்ட இந்திய மீனவர்களை யாழ் மாவட்ட கடற்றொழில் திணைக்களத்திடம் ஒப்படைக்க நடவடிக்கை எடுக்கப்பட்டுள்ளதாக கடற்படை பேச்சாளர் குறிப்பிட்டார். இதேவேளை, தலைமன்னார் கடற்பரப்பில் அத்துமீறி பிரவேசித்த தமிழக மீனவர்கள் 7 பேர் நேற்று முன்தினம் கைது செய்யப்பட்டு விளக்கமறியலில் வைக்கப்பட்டுள்ளனர். இந்த மீனவர்கள் 7 பேரும் இராமேஸ்வரம் பகுதியைச் சேர்ந்தவர்கள் என கெப்டன் அக்ரம் அலவி கூறினார். இதேவேளை இலங்கை இந்திய மீனவர் பிரச்சினை தொடர்பில் தமிழக முதல்வர் உடனடி தீர்வு காண வேண்டும் என திராவிட முன்னேற் கழகத்தின் தலைவர் மு.கருணாநிதி கோரிக்கை விடுத்துள்ளார். வெறுமனே கடிதங்கள் மாத்திரம் எழுதாது தமிழக முதல்வர் ஜெயலலிதா ஜெயராம், பிரதமரை நேரடியாக சந்தித்து மீனவர்களின் வாழ்க்கையை புரட்டிப்போடும் பிரச்சினைக்கு தீர்வு காண வேண்டும் என மு.கருணாநிதி வலியுறுத்தியுள்ளார்."}