{"Header": ["\nகருணா அம்மானை மாதம் தோறும் இறுதி ஞாயிறன்று நிதிக்குற்ற விசாரணைப் பிரிவில் ஆஜராகுமாறு உத்தரவு"], "Time": ["\n01 Feb, 2017\t", "| 3:26 pm ", "\n"], "Url": "https://www.newsfirst.lk/tamil/2017/02/01/%e0%ae%95%e0%ae%b0%e0%af%81%e0%ae%a3%e0%ae%be-%e0%ae%85%e0%ae%ae%e0%af%8d%e0%ae%ae%e0%ae%be%e0%ae%a9%e0%af%88-%e0%ae%ae%e0%ae%be%e0%ae%a4%e0%ae%a4%e0%af%8d%e0%ae%a4%e0%ae%bf%e0%ae%a9%e0%af%8d/", "Content": "கருணா அம்மான் என அழைக்கப்படும் முன்னாள் பிரதியமைச்சர் விநாயகமூர்த்தி முரளிதரனை, மாதம் தோறும் கடைசி ஞாயிற்றுக்கிழமையன்று பொலிஸ் நிதிக்குற்ற விசாரணைப் பிரிவில் ஆஜராகுமாறு நீதிமன்றம் இன்று (01) உத்தரவிட்டுள்ளது. அரச வாகனங்களை முறையற்ற விதத்தில் பயன்படுத்தியமை தொடர்பான வழக்கு கொழும்பு பிரதம நீதவான் லால் ரணசிங்க பண்டார முன்னிலையில் இன்று (01) விசாரணைக்கு எடுத்துக்கொள்ளப்பட்டது. பிரதியமைச்சராக பதவி வகித்த காலப்பகுதியில், பாதுகாப்பிற்காக வழங்கப்பட்டிருந்த சுமார் 9 கோடி ரூபா பெறுமதியான தோட்டா துளைக்காத வாகனமொன்றை முறையற்ற விதத்தில் பயன்படுத்தியதாக கருணா அம்மான் மீது குற்றம் சுமத்தப்பட்டுள்ளது. இந்த விவகாரம் தொடர்பான விசாரணைகள் நிறைவுசெய்யப்பட்டு, சட்ட மாஅதிபரிடம் அதுதொடர்பான அறிக்கை கையளிக்கப்பட்டுள்ளதாக நிதிக்குற்ற விசாரணைப் பிரிவினர் நீதிமன்றத்திற்கு இன்று அறிவித்துள்ளனர். இதன் பிரகாரம் வழக்கு விசாரணை எதிர்வரும் மே மாதம் 24 ஆம் திகதி வரை ஒத்திவைக்கப்பட்டுள்ளது."}