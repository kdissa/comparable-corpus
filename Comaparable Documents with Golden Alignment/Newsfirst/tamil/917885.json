{"Header": ["\nஉழைப்பிற்கேற்ற ஊதியம் கோரி தோட்டத் தொழிலாளர்கள் தொடர்ந்தும் ஆர்ப்பாட்டம்"], "Time": ["\n01 Oct, 2016\t", "| 6:28 pm ", "\n"], "Url": "https://www.newsfirst.lk/tamil/2016/10/01/%e0%ae%89%e0%ae%b4%e0%af%88%e0%ae%aa%e0%af%8d%e0%ae%aa%e0%ae%bf%e0%ae%b1%e0%af%8d%e0%ae%95%e0%af%87%e0%ae%b1%e0%af%8d%e0%ae%b1-%e0%ae%8a%e0%ae%a4%e0%ae%bf%e0%ae%af%e0%ae%ae%e0%af%8d-%e0%ae%95%e0%af%8b/", "Content": "தொழிற்சங்கங்களுக்கும் முதலாளிமார் சம்மேளனத்திற்கும் இடையிலான பேச்சுவார்த்தைகள் பலனளிக்காத நிலையில், பெருந்தோட்டத் தொழிலாளர்களின் சம்பள உயர்வு தொடர்ந்தும் இழுபறியாக உள்ளது. நாட்டின் பொருளாதாரத்தை மேம்படுத்துவதற்காக தமது உழைப்பை உரமாக்கும் பெருந்தோட்டத் தொழிலாளர்களின் கோரிக்கைகள் தெடர்பில் இதுவரை எவ்வித ஆக்கப்பூர்வமான நடவடிக்கையும் மேற்கொள்ளப்படவில்லை இந்த நிலையில், இன்று சம்பள உயர்வை வலியுறுத்தி தம்புள்ள, பத்தனை, கெலிவத்தை தோட்ட மக்கள் போராட்டத்தில் ஈடுபட்டனர். உழைப்பிற்கேற்ற ஊதியம் வழங்கப்பட வேண்டும் என வலியுறுத்தி, மலையகத்தின் பல்வேறு பகுதிகளிலும் தொடர் ஆர்ப்பாட்டங்கள் இடம்பெற்றுவருகின்றன. ஹட்டன் – திம்புள்ளை பத்தனை – கெலிவத்தை ஸ்ரீ முத்துமாரியம்மன் கோவிலுக்கு முன்பாக தேங்காய் உடைத்து தோட்டத்தொழிலாளர்கள் ஆர்ப்பாட்டத்தில் ஈடுபட்டனர். பொய் வாக்குறுதிகளை வழங்காது, சம்பள உயர்வை பெற்றுத்தருவதற்கு விரைவில் நடவடிக்கை எடுக்குமாறு தோட்டத் தொழிலாளர்கள் இதன்போது வலியுறுத்தினர். பெருந்தோட்டத் தொழிலாளர்களின் சம்பள உயர்வு தொடர்பிலான கூட்டு ஒப்பந்தம் காலாவதியாகி ஒன்றரை வருடங்கள் கடந்துள்ள நிலையில், மீண்டும் அந்த ஒப்பந்தம் கைச்சாத்திடப்படவில்லை. சம்பளப் பேச்சுவார்த்தைகளை துரிதப்படுத்தி கூட்டு ஒப்பந்தத்தை கைச்சாத்திடுவதற்கு சம்பந்தப்பட்ட தரப்பினர் முன்வர வேண்டும் என தொழிலாளர்கள் கோரிக்கை விடுத்துள்ளனர்."}