{"Header": ["\nமகள் மனநிலை பாதிக்கப்பட்டுள்ளதால் பிணை வழங்குமாறு கோரி விமல் வீரவன்ச தாக்கல் செய்த மனு நிராகரிப்பு"], "Time": ["\n03 Apr, 2017\t", "| 3:02 pm ", "\n"], "Url": "https://www.newsfirst.lk/tamil/2017/04/03/%e0%ae%ae%e0%ae%95%e0%ae%b3%e0%af%8d-%e0%ae%ae%e0%ae%a9%e0%ae%a8%e0%ae%bf%e0%ae%b2%e0%af%88-%e0%ae%aa%e0%ae%be%e0%ae%a4%e0%ae%bf%e0%ae%95%e0%af%8d%e0%ae%95%e0%ae%aa%e0%af%8d%e0%ae%aa%e0%ae%9f%e0%af%8d/", "Content": "தமது மகள் மனநிலை பாதிக்கப்பட்டு வைத்தியசாலையில் அனுமதிக்கப்பட்டுள்ளதால் பிணை வழங்குமாறு கோரி விளக்கமறியலில் வைக்கப்பட்டுள்ள பாராளுமன்ற உறுப்பினர் விமல் வீரவன்சவினால் தாக்கல் செய்யப்பட்ட மனு நிராகரிக்கப்பட்டுள்ளது. கொழும்பு கோட்டை நீதவான் லங்கா ஜயரத்ன இந்த பிணை மனுவை இன்று நிராகரித்துள்ளார். மகளின் உடல் நிலை தொடர்பில் உறுதி செய்து கொள்வதற்கான சட்ட மருத்துவ அறிக்கையை விமல் வீரவன்ச தரப்பு நீதிமன்றத்தில் சமர்ப்பிக்காமையே பிணை மனு நிராகரிக்கப்பட்டதற்கான காரணமாகும். ஜனாதிபதி சட்டத்தரணியூடாக இந்த நகர்த்தல் பத்திரம் தொடர்பில் மீண்டும் நீதிமன்றத்தில் இன்று அறிக்கை சமர்ப்பிக்கப்படவுள்ளது. அரச வாகனத்தை முறையற்ற விதத்தில் பயன்படுத்திய குற்றச்சாட்டில் பாராளுமன்ற உறுப்பினர் விமல் வீரவன்ச கைது செய்யப்பட்டு விளக்கமறியலில் வைக்கப்பட்டுள்ளார். பிணை வழங்குமாறு கோரி விமல் வீரவன்சவால் ஏற்கனவே தாக்கல் செய்யப்பட்ட மனுவை கொழும்பு மேல் நீதிமன்றம் நிராகரித்திருந்தமையும் குறிப்பிடத்தக்கது."}