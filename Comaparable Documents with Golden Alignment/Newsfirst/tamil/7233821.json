{"Header": ["\nவடக்கு, கிழக்கு மற்றும் மலையகத்தில் மே தின கொண்டாட்டங்கள் (தொகுப்பு)"], "Time": ["\n01 May, 2015\t", "| 9:48 pm ", "\n"], "Url": "https://www.newsfirst.lk/tamil/2015/05/01/%e0%ae%b5%e0%ae%9f%e0%ae%95%e0%af%8d%e0%ae%95%e0%af%81-%e0%ae%95%e0%ae%bf%e0%ae%b4%e0%ae%95%e0%af%8d%e0%ae%95%e0%af%81-%e0%ae%ae%e0%ae%b1%e0%af%8d%e0%ae%b1%e0%af%81%e0%ae%ae%e0%af%8d-%e0%ae%ae/", "Content": "வடக்கு, கிழக்கு மற்றும் மலையகத்தைப் பிரதிநிதித்துவப்படுத்துகின்ற அரசியல் கட்சிகள் பலவும் மே தின கொண்டாட்டங்களை இன்று ஏற்பாடு செய்திருந்தன. தமிழ் தேசியக் கூட்டமைப்பினரின் ஏற்பாட்டில் மட்டக்களப்பு மாவட்டத்தில் மேதினக் கொண்டாட்டங்கள் நடைபெற்றன. கல்லடி மணிக்கூட்டுக்கோபுரத்தில் ஆரம்பமான பேரணி பிரதான வீதியூடாக கல்லடி துளசி மண்டபத்தை வந்தடைந்தது. இந்த நிகழ்வில் பாராளுமன்ற உறுப்பினர்கள், மாகாண சபைஉறுப்பினர்கள் மற்றும் பொது மக்கள் எனப் பலரும் கலந்துகொண்டனர். வடமாகாண கூட்டுறவாளர்களின் ஏற்பாட்டில் யாழ்ப்பாணத்தில் மேதினக் கொண்டாட்டம் இடம்பெற்றது. இந்த நிகழ்வில் வடமாகாண சபை அமைச்சர்கள், உறுப்பினர்கள் உள்ளிட்ட பலர் கலந்துகொண்டனர். மேதின ஊர்வலத்தினை வடமாகாண முதலமைச்சர் சி.வி.விக்னேஸ்வரன் ஆரம்பித்து வைத்தார். யாழ். முத்திரைச் சந்தியில் ஆரம்பமாகிய மேதின ஊர்வலம் வீரசிங்கம் மண்டபத்தை வந்தடைந்தது. தமிழ் தேசிய மக்கள் முன்னணியின் மே தின கூட்டம் யாழ். பருத்தித்துறையில் ஏற்பாடு செய்யப்பட்டிருந்தது. இந்த மே தினக் கூட்டம் கட்சித் தலைவர் கஜேந்திரகுமார் பொன்னம்பலத்தின் தலைமையில் நடைபெற்றது. ஜனநாயத்தையும் அதிகாரத்தையும் வென்றெடுப்போம் எனும் தொனிப்பொருளில் மேதின ஊர்வலம் இடம்பெற்றது. புதிய ஜனநாயக மாக்சிச லெனின் கட்சியின் மே தின நிகழ்வுகள் வவுனியாவில் இடம்பெற்றது. வவுனியா தமிழ் மகாவித்தியாலயத்திற்கு முன்பாக ஆரம்பமான ஊர்வலம் வவுனியா நகரசபை மண்டபத்தை சென்றடைந்தது. நெல்லின் விலையைக் குறைக்காதே, மாற்று அரசியலை முன்னெடுப்போம், மக்கள் அதிகாரத்தை நிலை நாட்டுவோம் மற்றும் அரசியல் தீர்வைக் கொடு போன்ற கோரிக்கைகளை முன்வைத்து மேதினக் கொண்டாட்டம் நடைபெற்றது. மலையகத்தின் பல பகுதிகளிலும் மேதினக் கொண்டாட்டங்கள் இடம்பெற்றன ஐக்கிய தொழிற் சங்கத்தின் மேதினக் கொண்டாட்டங்கள் பல பகுதிகளிலும் முன்னெடுக்கப்பட்டமை குறிப்பிடத்தக்கது. ஐக்கிய தொழிற்சங்கத்தின் ஏற்பாட்டில் நடைபெற்ற பூஜை வழிபாடுகளில் மக்கள் கலந்து சிறப்பித்தனர். இலங்கை தொழிலாளர் காங்கிரஸின் மேதினக் கூட்டம் கட்சித் தலைவர் முத்து சிவலிங்கம் தலைமையில் தலவாக்கலையில் இடம்பெற்றது. தலாவக்கலை நகரிலிருந்து மேதினப் பேரணி தலவாக்கலை நகரசபை விளையாட்டு மைதானத்திற்கு வருகை தந்தது. பெருந்திரளான மக்கள் மோதினக் கொண்டாட்டத்தில் கலந்துகொண்டனர்."}