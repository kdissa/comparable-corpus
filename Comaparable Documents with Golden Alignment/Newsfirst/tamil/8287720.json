{"Header": ["\nவிமல் வீரவன்சவின் சகோதரருக்கு விளக்கமறியல்"], "Time": ["\n01 Sep, 2016\t", "| 5:45 pm ", "\n"], "Url": "https://www.newsfirst.lk/tamil/2016/09/01/%e0%ae%b5%e0%ae%bf%e0%ae%ae%e0%ae%b2%e0%af%8d-%e0%ae%b5%e0%af%80%e0%ae%b0%e0%ae%b5%e0%ae%a9%e0%af%8d%e0%ae%9a%e0%ae%b5%e0%ae%bf%e0%ae%a9%e0%af%8d-%e0%ae%9a%e0%ae%95%e0%af%8b%e0%ae%a4%e0%ae%b0%e0%ae%b0/", "Content": "ஜனாதிபதி செயலகத்திற்கு சொந்தமான வாகனங்களை முறையற்ற விதத்தில் பயன்படுத்திய சம்பவம் தொடர்பில் கைது செய்யப்பட்டிருந்த முன்னாள் அமைச்சர் விமல் வீரவன்சவின் சகோதரரான சரத் வீரவன்ச, செப்டம்பர் மாதம் 7 ஆம் திகதி வரை விளக்கமறியலில் வைக்கப்பட்டுள்ளார். கோட்டை நீதவான் லங்கா ஜயரத்ன முன்னிலையில் ஆஜர்படுத்தப்பட்டதை அடுத்தே சந்தேகநபரை விளக்கமறியலில் வைக்குமாறு உத்தரவு பிறப்பிக்கப்பட்டது. விமல் வீரவன்சவின் பிரத்தியேக செயலாளராக செயற்பட்ட காலப்பகுதியில் அரசாங்க வாகனங்களை முறையற்ற விதத்தில் பயன்படுத்தியதுடன், 100 இலட்சம் ரூபாவுக்கும் அதிக தொகையை சரத் வீரவன்ச மோசடி செய்ததாக பொலிஸ் நிதிக்குற்ற விசாரணைப் பிரிவு நீதிமன்றத்தில் சுட்டிக்காட்டியது. அரசாங்க வாகனங்களை முறையற்ற விதத்தில் பயன்படுத்தியமை தொடர்பிலான விசாரணைக்காக, சரத் வீரவன்ச இன்று காலை பொலிஸ் நிதிக்குற்ற விசாரணைப் பிரிவிற்கு அழைக்கப்பட்டிருந்தார். அவர் விமல் வீரவன்சவின் பிரத்தியேக செயலாளராக செயற்பட்ட 2009 இல் இருந்து 2015 ஆம் ஆண்டின் ஜனவரி மாதம் வரையான காலப்பகுதியில் அரச வாகனங்களை முறையற்ற விதத்தில் பயன்படுத்தியதுடன், எரிபொருள் கொடுப்பனவாக 89 இலட்சத்து 41 ஆயிரம் ரூபாவை பெற்றுள்ளதாக சரத் வீரவன்ச மீது குற்றச்சாட்டு முன்வைக்கப்பட்டுள்ளது. அரச வாகனத்திற்கு மேலதிகமாக அந்த பதவிக்கான உத்தியோகபூர்வ வாகனமாக வேறொரு பிரத்தியேக வாகனத்தைப் பயன்படுத்தியுள்ளதுடன், எரிபொருள் கொடுப்பனவு மற்றும் வாகனக் கொடுப்பனவாக 16,46,632 ரூபாவை மோசடி செய்துள்ளதாகவும் சரத் வீரவன்ச மீது குற்றஞ் சுமத்தப்பட்டுள்ளதாக பொலிஸார் மேலும் தெரிவித்தனர்."}