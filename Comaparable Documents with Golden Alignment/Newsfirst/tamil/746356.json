{"Header": ["\nபிரேசில் அதிபர் தில்மா ரூசெப் பதவி நீக்கம்"], "Time": ["\n01 Sep, 2016\t", "| 3:03 pm ", "\n"], "Url": "https://www.newsfirst.lk/tamil/2016/09/01/%e0%ae%aa%e0%ae%bf%e0%ae%b0%e0%af%87%e0%ae%9a%e0%ae%bf%e0%ae%b2%e0%af%8d-%e0%ae%85%e0%ae%a4%e0%ae%bf%e0%ae%aa%e0%ae%b0%e0%af%8d-%e0%ae%a4%e0%ae%bf%e0%ae%b2%e0%af%8d%e0%ae%ae%e0%ae%be-%e0%ae%b0-2/", "Content": "பிரேசில் அதிபர் தில்மா ரூசெப்பின் பதவி பறிக்கப்பட்டுள்ளது. பிரேசில் பாராளுமன்றத்தில் நிறைவேற்றப்பட்ட நம்பிக்கையில்லாத் தீர்மானத்தின் அடிப்படையில், அவர் பதவி நீக்கப்பட்டுள்ளார். தேசிய நிதி நிலை அறிக்கையை திருத்தி முறைகேடு செய்து நாட்டிற்குப் பொருளாதார சீர்குலைவை ஏற்படுத்தியதாக அவர் மீது குற்றச்சாட்டு முன்வைக்கப்பட்டுள்ளது. இதனால் கடந்த மே மாதம் தில்மா ரூசெப் தற்காலிக பதவி நீக்கம் செய்யப்பட்டார். இந்நிலையில், அவர் மீது நம்பிக்கை இல்லா தீர்மானம் நிறைவேற்றப்பட்டு வாக்கெடுப்பு நடைபெற்றது. மொத்தம் 81 உறுப்பினர்களில் 61 பேர் ரூசெப்பிற்கு எதிராக வாக்களித்ததையடுத்து, அவரின் அதிபர் பதவி பறிக்கப்பட்டது. கடந்த 2011 ஆம் ஆண்டு பிரேசிலின் முதல் பெண் அதிபராக தில்மா ரூசெப் பதவியேற்றார். பின்பு மீண்டும் 2014 ஆம் ஆண்டு அதிபர் தேர்தலில் வெற்றி பெற்றார். எதிர்வரும் 2018 ஆம் ஆண்டு டிசம்பரில் பதவிக்காலம் முடிவடைய உள்ள நிலையில், தற்போது அதிபர் பதவியை இழந்துள்ளார். பிரேசிலின் தற்காலிக அதிபராக உள்ள மைக்கல் டெமர் அதிபராக பதவியேற்பார் என எதிர்பார்க்கப்படுகிறது."}