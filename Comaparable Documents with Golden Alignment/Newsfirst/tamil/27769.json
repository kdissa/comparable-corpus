{"Header": ["\nஇலங்கைக்கான 1.5 பில்லியன் அமெரிக்க டொலர் கடன் உதவியை நீடிக்க சர்வதேச நாணய நிதியம் தீர்மானம்"], "Time": ["\n01 Mar, 2019\t", "| 4:12 pm ", "\n"], "Url": "https://www.newsfirst.lk/tamil/2019/03/01/%e0%ae%87%e0%ae%b2%e0%ae%99%e0%af%8d%e0%ae%95%e0%af%88%e0%ae%95%e0%af%8d%e0%ae%95%e0%ae%be%e0%ae%a9-1-5-%e0%ae%aa%e0%ae%bf%e0%ae%b2%e0%af%8d%e0%ae%b2%e0%ae%bf%e0%ae%af%e0%ae%a9%e0%af%8d-%e0%ae%85/", "Content": "Colombo (News 1st) இலங்கைக்கு வழங்கப்படும் 1.5 பில்லியன் அமெரிக்க டொலர் கடன் சலுகையை மேலும் ஒரு வருடத்தால் நீடிப்பதற்கு சர்வதேச நாணய நிதியம் இணக்கம் தெரிவித்துள்ளது. இந்த கடன் சலுகைக்கான ஆறாவது தவணையை விடுவிப்பதற்காக மேற்கொள்ளப்பட்ட மீளாய்வின் பின்னர் நிதியம் இந்த அறிக்கையை விடுத்துள்ளது. Manuela Goretti தலைமையிலான சர்வதேச நாணய நிதியத்தின் அதிகாரிகள் குழு, கடன் சலுகை தொடர்பில் இலங்கை அடைந்துள்ள முன்னேற்றத்தை ஆராய்ந்து இன்று அறிக்கை வௌியிட்டுள்ளது. 2018 ஆம் ஆண்டு இறுதியில் ஏற்பட்ட அரசியல் நெருக்கடியினால் பாதிக்கப்பட்ட பொருளாதார மறுசீரமைப்பு செயற்பாட்டை மீண்டும் முன்னோக்கி கொண்டு செல்வதற்கு இலங்கை முன்னெடுத்துள்ள தொடர் முயற்சியை பாராட்டுவதாக அதில் குறிப்பிடப்பட்டுள்ளது. 1.5 பில்லியன் அமெரிக்க டொலர் கடன் சலுகையில் ஒரு பில்லியன் அமெரிக்க டொலர் 5 தவணைகளில் விடுவிக்கப்பட்டுள்ளது. இலங்கை அரசாங்கத்தின் வேண்டுகோளுக்கு அமைய எஞ்சியுள்ள 500 மில்லியன் டொலரை ஒரு வருடத்திற்குள் விடுவிப்பதற்கு நடவடிக்கை எடுப்பதாக சர்வதேச நாணய நிதியத்தின் பிரதிநிதிகள் குறிப்பிட்டுள்ளனர். பொருளாதார மறுசீரமைப்பு உள்ளிட்ட பல விடயங்கள் தொடர்பில் இலங்கை அடைந்துள்ள முன்னேற்றத்தை இடைக்கிடையே மீளாய்வு செய்து, அது தொடர்பில் அதிகாரிகள் மட்டத்தில் இணக்கப்பாடு எட்டப்பட்ட பின்னர் நிதியத்தின் நிறைவேற்றுக்குழு கடனை விடுவிப்பது தொடர்பான இறுதித் தீர்மானத்தை எடுத்துள்ளது. சர்வதேச நாணய நிதியம் எடுத்த இந்த தீர்மானம் முதலீட்டு நம்பிக்கையை வெற்றிகொள்வதற்கு பாரிய உதவியாக அமையும் என ரொய்டர்ஸ் செய்தி சேவை குறிப்பிட்டுள்ளது."}