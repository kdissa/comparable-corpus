{"Header": ["\nஆறுகளின் நீர்மட்டம் சடுதியாக அதிகரிப்பு; மக்களை அவதானமாக இருக்குமாறு அறிவிப்பு"], "Time": ["\n01 Dec, 2017\t", "| 4:05 pm ", "\n"], "Url": "https://www.newsfirst.lk/tamil/2017/12/01/%e0%ae%86%e0%ae%b1%e0%af%81%e0%ae%95%e0%ae%b3%e0%ae%bf%e0%ae%a9%e0%af%8d-%e0%ae%a8%e0%af%80%e0%ae%b0%e0%af%8d%e0%ae%ae%e0%ae%9f%e0%af%8d%e0%ae%9f%e0%ae%ae%e0%af%8d-%e0%ae%9a%e0%ae%9f%e0%af%81%e0%ae%a4/", "Content": "பலத்த மழை காரணமாக சில ஆறுகளின் நீர்மட்டம் சடுதியாக அதிகரித்துள்ளதாக இடர் முகாமைத்துவ நிலையம் தெரிவித்துள்ளது. அதிக மழை காரணமாக குக்குலே கங்கையின் வான் கதவுகள் திறந்துவிடப்பட்டுள்ளன. நில்வளா கங்கை மற்றும் கிங் கங்கைகளின் நீர்மட்டமும் அதிகரித்துள்ளதாக நீர்ப்பாசன திணைக்களம் தெரிவித்துள்ளது. எதிர்வரும் 6 மணித்தியாலங்களில் குறித்த நீர்த்தேக்கங்களின், ஆறுகளின் இருமருங்கிலும் வசிக்கும் மக்களுக்கு எச்சரிக்கை விடுக்கப்பட்டுள்ளது. வெள்ள அனர்த்தம் ஏற்படக்கூடிய பகுதிகளில் கடற்படையினர் தயாராகவுள்ளதாக இடர் முகாமைத்துவ நிலையத்தின் உதவிப் பணிப்பாளர் குறிப்பிட்டார். தேவையான படகுககள் தயார் நிலையில் வைக்கப்பட்டுள்ளதுடன், மக்களை பிரதேசங்களிலிருந்து துரிதமாக வெளியேற்றுவதற்கான நடவடிக்கைகளும் முன்னெடுக்கப்பட்டுள்ளதாக பிரதீப் கொடிப்பிலி தெரிவித்தார். மீட்புப் பணிகள் மற்றும் நிவாரணப் பணிகளுக்காக முப்படையினரும் தயார் நிலையில் உள்ளதாக அவர் சுட்டிக்காட்டினார். அனர்த்தத்தில் பாதிக்கப்பட்டவர்களுக்கான நிவாரணங்களை வழங்குவதற்கு விமானப்படையைச் சேர்நத 24 குழுக்கள் இயங்குவதாக இலங்கை விமானப்படை தெரிவித்தது. பெல் – 212 இரக விமானங்கள் நான்கு மீட்புப் பணிகளுக்கு பயன்படுத்தப்பட்டுள்ளன. மேலும் கடற்றொழிலுக்கு சென்று காணாமற்போயுள்ள மீனவர்களைத் தேடும் பணிகளுக்கு கடற்படையைச் சேர்ந்த 30 குழுக்கள் ஈடுபடுத்தப்பட்டுள்ளதாக கடற்படைப் பேச்சாளர், கமாண்டர் தினேஸ் பண்டார தெரிவித்தார்."}