{"Header": ["\nகச்சத்தீவு திருவிழாவில் விரும்பியோர்  கலந்துகொள்ள வழிவகை செய்யப்படல் வேண்டும்: தி.மு.க தீர்மானம்"], "Time": ["\n04 Jan, 2017\t", "| 4:00 pm ", "\n"], "Url": "https://www.newsfirst.lk/tamil/2017/01/04/%e0%ae%95%e0%ae%9a%e0%af%8d%e0%ae%9a%e0%ae%a4%e0%af%8d%e0%ae%a4%e0%af%80%e0%ae%b5%e0%af%81-%e0%ae%a4%e0%ae%bf%e0%ae%b0%e0%af%81%e0%ae%b5%e0%ae%bf%e0%ae%b4%e0%ae%be%e0%ae%b5%e0%ae%bf%e0%ae%b2-2/", "Content": "கச்சத்தீவு புனித அந்தோனியார் ஆலய திருவிழாவில் தமிழகத்திலிருந்து விரும்பியவர்கள் அனைவரும் கலந்துகொள்வதற்கு ஏற்ற வழிவகை செய்யப்படல் வேண்டும் என திராவிட முன்னேற்றக் கழகத்தின் பொதுக்குழுவினால் தீர்மானம் நிறைவேற்றப்பட்டுள்ளது. திராவிட முன்னேற்றக் கழகத்தின் பொதுக்குழு இன்றைய தினம் கூடியபோது, கழகத்தின் செயல் தலைவராக மு.க.ஸ்டாலின் ஏக மனதாகத் தெரிவு செய்யப்பட்டுள்ளார். மு.கா.ஸ்டாலின் ஏற்கனவே வகித்துவருகின்ற பொருளாளர் பதவிக்கு மேலதிகமாக புதிய பதவியையும் வகிப்பார் என அறிவிக்கப்பட்டுள்ளது. இந்திய – இலங்கை மீனவர் பிரச்சினை, கச்சத்தீவு விவகாரம் உள்ளடங்கலாக 16 தீர்மானங்கள் திராவிட முன்னேற்றக் கழக பொதுக் குழுவில் நிறைவேற்றப்பட்டுள்ளன. வருடாந்தம் நடைபெறுகின்ற கச்சத்தீவு புனித அந்தோனியார் ஆலய திருவிழாவில் எண்ணிக்கை வரம்பின்றி பக்தர்கள் கலந்துகொள்வதற்கு மத்திய, மாநில அரசுகள் வழிவகை செய்ய வேண்டும் என இந்தக் கூட்டத்தில் தீர்மானிக்கப்பட்டுள்ளது. தமிழக மீனவர்கள் இலங்கை கடற்படையினரால் கைது செய்யப்பட்டு சிறையில் அடைக்கப்படுவதையும் படகுகள் பறிமுதல் செய்யப்படுவதையும் தவிர்ப்பதற்கு மத்திய அரசு நடவடிக்கை எடுக்க வேண்டும் என மற்றுமொரு தீர்மானத்தில் வலியுறுத்தப்பட்டுள்ளது. தமிழகத்தில் நிலவும் பரபரப்பான அரசியல் சூழலில் திராவிட முன்னேற்றக் கழகத்தின் பொதுக்குழு கூடியபோதிலும், அதில் கட்சியின் தலைவர் மு.கருணாநிதி பங்கேற்கவில்லை. தி.மு.க வரலாற்றில் கருணாநிதி பொதுக்குழுவில் கலந்துகொள்ளாத முதற்சந்தர்ப்பம் இதுவென இந்திய ஊடகங்கள் தெரிவித்துள்ளன. தமிழக முன்னாள் முதல்வர் ஜெயலலிதா ஜெயராமின் மறைவுக்குப் பின்னர் நடைபெற்ற திராவிட முன்னேற்றக் கழகத்தின் பொதுக்குழு கூட்டம் தமிழக மக்கள் மத்தியில் மிகுந்த எதிர்பார்ப்பை ஏற்படுத்தியிருந்தது."}