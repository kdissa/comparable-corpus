{"Header": ["\nநீரில் மூழ்கியிருந்த கதிரேசன் கோயிலை வழிபட வாய்ப்பு"], "Time": ["\n01 Jan, 2014\t", "| 12:11 pm ", "\n"], "Url": "https://www.newsfirst.lk/tamil/2014/01/01/%e0%ae%a8%e0%af%80%e0%ae%b0%e0%ae%bf%e0%ae%b2%e0%af%8d-%e0%ae%ae%e0%af%82%e0%ae%b4%e0%af%8d%e0%ae%95%e0%ae%bf%e0%ae%af%e0%ae%bf%e0%ae%b0%e0%af%81%e0%ae%a8%e0%af%8d%e0%ae%a4-%e0%ae%95%e0%ae%a4%e0%ae%bf/", "Content": "மவுசாகலை நீர்த் தேக்கத்தின் நீர்மட்டம் குறைவடைந்துள்ள நிலையில் நீரில் மூழ்கியுள்ள மத ஸ்தலங்களை பார்வையிடும் சுற்றுலாப் பயணிகளின் வருகை அதிகரித்துள்ளது. மவுசாகலை நீர்த்தேக்கத்தின் நீர்மட்டம் குறைவடைந்துள்ளமையால் இதுவரை காலமும் நீரில் மூழ்கியிருந்த மஸ்கெலியா பழைய நகரில் அமைந்துள்ள பௌத்த விகாரை, இந்துக் கோயில், பள்ளிவாசல் ஆகியவற்றை பார்வையிடக் கூடிய சந்தர்ப்பம் கிட்டியுள்ளது. நீரில் மூழ்கியிருந்த மஸ்கெலியா பழைய நகரில் அமைந்திருந்த கதிரேசன் கோயில் முழுமையாக காட்சியளிக்கின்றது. மவுசாகலை நீர்த்தேக்கத்தின் நீர்மட்டம் 140 அடியிலிருந்து 40 அடியாக குறைவடைந்துள்ளது. இன்னும் ஒருவார காலத்தில் கதிரேசன் கோயிலுக்கு செல்வதற்கான பாதை பயன்படுத்தக் கூடிய நிலையை அடையும் போது வழமையான காலங்களைப்போல் பெருந்திரளான பக்தர்கள் கோவிலை தரிசிப்பதற்காக வருகைத் தருவர் என எதிர்பார்க்கப்படுகிறது. சிவனொளிபாதமலைக்கு செல்லும் யாத்திரிகர்கள் இந்த கோயிலை தரிசிப்பதற்காக வருகை தருகின்றமையையும் காணமுடிகின்றது. இலங்கையின் அதிசயங்களில் ஒன்றாக விளங்குகின்ற மவுசாகலை நீர்த்தேக்கத்தில் அமைந்திருக்கின்ற மதஸ்தலங்களை பார்வையிடுவதற்கு ஏராளமான சுற்றுலாப் பயணிகள் ஆண்டுதோறும் வருகை தருவது​ வழமை ஆகும்."}