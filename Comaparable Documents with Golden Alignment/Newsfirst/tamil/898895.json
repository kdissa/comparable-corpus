{"Header": ["\nரவிராஜ் கொலை வழக்கு தீர்ப்பில் எனக்கும் பிரச்சினையுள்ளது – ராஜித சேனாரத்ன"], "Time": ["\n04 Jan, 2017\t", "| 7:23 pm ", "\n"], "Url": "https://www.newsfirst.lk/tamil/2017/01/04/%e0%ae%b0%e0%ae%b5%e0%ae%bf%e0%ae%b0%e0%ae%be%e0%ae%9c%e0%ae%bf%e0%ae%a9%e0%af%8d-%e0%ae%95%e0%af%8a%e0%ae%b2%e0%af%88-%e0%ae%b5%e0%ae%b4%e0%ae%95%e0%af%8d%e0%ae%95%e0%af%81-%e0%ae%a4%e0%af%80/", "Content": "முன்னாள் பாராளுமன்ற உறுப்பினர் நடராஜா ரவிராஜின் கொலை வழக்கு தீர்ப்பு தொடர்பில் அமைச்சரவை இணைப்பேச்சாளர், அமைச்சர் டொக்டர் ராஜித சேனாரத்ன இன்று இடம்பெற்ற அமைச்சரவைத் தீர்மானங்களை அறிவிக்கும் ஊடகவியலாளர் சந்திப்பின் போது கருத்து தெரிவித்தார். கேள்வி: பாராளுமன்ற உறுப்பினர் ரவிராஜின் கொலைத்தீர்ப்பை அடுத்து வெளிநாட்டு நீதிபதிகளின் தலைமையில் இவ்வாறான சம்பவங்கள் குறித்து விசாரணை நடத்தப்படவேண்டும் என்று தமிழ் தேசிய கூட்டமைப்பு உள்ளிட்டோர் வலியுறுத்தியுள்ளனர். இது குறித்து அரசாங்கத்தின் நிலைப்பாடு என்ன? ராஜித சேனாரத்ன: இல்லை. சர்வதேச விசாரணை தொடர்பில் தெளிவாக அறிவிக்கப்பட்டுள்ளது. ரவிராஜின் கொலை வழக்கு தீர்ப்பில் எனக்கும் பிரச்சினை காணப்படுகின்றது. அது தொடர்பில் சட்ட மா அதிபருக்கும் கூறியிருக்கின்றேன். இந்த வழக்கு தொடர்பில் மேன்முறையீடு செய்வதற்கு சட்ட மா அதிபரும் நடவடிக்கை எடுத்துள்ளார். நாட்டின் சட்ட மா அதிபரே இதனை ஏற்றுக்கொள்ளவில்லை என மேன்முறையீடு செய்வதற்கு முன்வந்துள்ள நிலையில் இதை எவ்வாறு ஏற்றுக்கொள்வது? கேள்வி: இதில் உங்களுக்கு என்ன பிரச்சினை காணப்படுகின்றது? ராஜித சேனாரத்ன: இந்த தீர்ப்பின்படி யாரும் கொலை செய்யப்படவில்லை. இந்த வழக்கின் தீர்ப்பின் படி, ரவிராஜ் தானே துப்பாக்கியால் சுட்டுக்கொண்டுள்ளார். அவரது மெய்க்காவலர்களையும் சுட்டுக்கொன்றுள்ளார். இதுதான் எனக்குள்ள பிரச்சினை."}