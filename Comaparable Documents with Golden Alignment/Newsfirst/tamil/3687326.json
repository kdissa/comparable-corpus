{"Header": ["\nநிர்க்கதிக்குள்ளான சிறுமியை பெற்றோரிடம் சேர்த்த நியூஸ்பெஸ்ட் குழுவினர்"], "Time": ["\n01 Aug, 2015\t", "| 3:23 pm ", "\n"], "Url": "https://www.newsfirst.lk/tamil/2015/08/01/%e0%ae%a8%e0%ae%bf%e0%ae%b0%e0%af%8d%e0%ae%95%e0%af%8d%e0%ae%95%e0%ae%a4%e0%ae%bf%e0%ae%95%e0%af%8d%e0%ae%95%e0%af%81%e0%ae%b3%e0%af%8d%e0%ae%b3%e0%ae%be%e0%ae%a9-%e0%ae%9a%e0%ae%bf%e0%ae%b1%e0%af%81/", "Content": "களுவாஞ்சிக்குடி பிரதேசத்திலிருந்து சுற்றுலாவில் ஈடுபட்டிருந்தபோது சிறுமியொருவர் நிர்க்கதிக்குள்ளான சம்பவம் தணமல்வில பகுதியில் இன்று (01) பதிவாகியுள்ளது. பெற்றோர் மற்றும் சகோதரியுடன் வாகனத்தில் சுற்றுலா சென்றிருந்தவேளை இன்று (01) காலை சிறுமி நிர்க்கதிக்குள்ளானதாக தணமல்வில பொலிஸார் குறிப்பிடுகின்றனர். சிறுமி வாகனத்தில் பின்புற ஆசனத்தில் உறங்கிக்கொண்டிருந்த சந்தர்ப்பத்தில் பெற்றோர் வாகனத்தை நிறுத்திவிட்டு தேநீர் அருந்த சென்றுள்ளதாகவும் இதன்போது கண்விழித்த சிறுமி தன்வசமிருந்த பணத்திற்கு இனிப்பு கொள்வனவு செய்தவற்காக அருகிலுள்ள கடைக்கு சென்றுள்ளதாகவும் தெரியவந்துள்ளது. ஆயினும் தமது பிள்ளை குறித்து உன்னிப்பாக கவனம் செலுத்துவதற்கு தவறிய பெற்றோர் தமது பயணத்தை தொடர்ந்துள்ளனர். தணமல்வில பிரதேசத்தில் போதைப்பொருள் ஒழிப்பு தொடர்பான விழிப்புணர்வு நடவடிக்கையில் ஈடுபட்டிருந்த நியூஸ்பெஸ்ட் குழுவினருக்கு பொலிஸார் மூலம் தற்செயலாக இந்த சம்பவம் தெரியவந்ததது. நியூஸ்பெஸ்டில் ஒலிபரப்பான இந்த செய்தியை செவிமடுத்த பெற்றோர் பின்னர் உடனடியாக தணமல்வில பொலிஸ் நிலையத்திற்கு சென்று தமது பிள்ளையை பொறுப்பேற்றுக்கொண்டமை குறிப்பிடத்தக்கதாகும்."}