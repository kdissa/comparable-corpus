{"Header": ["\nயாழ். பல்கலைக்கழக மோதல்: அழைப்பாணை விடுக்கப்பட்டிருந்த நான்கு மாணவர்களும் நீதிமன்றில் ஆஜர்"], "Time": ["\n01 Sep, 2016\t", "| 6:12 pm ", "\n"], "Url": "https://www.newsfirst.lk/tamil/2016/09/01/%e0%ae%af%e0%ae%be%e0%ae%b4%e0%af%8d-%e0%ae%aa%e0%ae%b2%e0%af%8d%e0%ae%95%e0%ae%b2%e0%af%88%e0%ae%95%e0%af%8d%e0%ae%95%e0%ae%b4%e0%ae%95-%e0%ae%ae%e0%af%8b%e0%ae%a4%e0%ae%b2%e0%af%8d-%e0%ae%85/", "Content": "யாழ். பல்கலைக்கழகத்தில் அண்மையில் இடம்பெற்ற மோதல் தொடர்பில் அழைப்பாணை விடுக்கப்பட்டிருந்த நான்கு மாணவர்களும் இன்று நீதிமன்றத்தில் ஆஜராகினர். சம்பவம் தொடர்பில் தாம் இணக்கப்பாட்டிற்கு வருவதற்கு குறித்த மாணவர்கள் நான்கு பேரும் சம்மதம் தெரிவித்ததை அடுத்து, வழக்கு விசாரணையை எதிர்வரும் 22 ஆம் திகதிக்கு யாழ். நீதவான் சின்னத்துறை சதீஷ்தரன் ஒத்தி வைத்துள்ளார். மேலும், சம்பவம் தொடர்பில் நான்கு மாணவர்களும் கோப்பாய் பொலிஸ் நிலையத்தில் ஆஜராகி வாக்குமூலம் வழங்க வேண்டும் எனவும் நீதவான் உத்தரவிட்டுள்ளார். யாழ். பல்கலைக்கழகத்தின் விஞ்ஞான பீடத்தில் ஏற்பட்ட மோதலை அடுத்து, பாதிக்கப்பட்டவர்கள் சார்பில் தாக்கல் செய்யப்பட்ட வழக்கு எதிர்வரும் 22 ஆம் திகதி விசாரணைக்கு எடுத்துக்கொள்ளப்படவுள்ளது. எனவே, இன்றைய தினம் ஆஜராகிய மாணவர்கள் இணக்கப்பாட்டிற்கு ஒத்துழைத்ததை அடுத்து அவர்களை எதிர்வரும் 22 ஆம் திகதி நீதிமன்றத்தில் மீண்டும் ஆஜராகுமாறு நீதவான் அறிவித்துள்ளார். சம்பவம் தொடர்பில் கைது செய்யப்பட்ட மாணவர்கள் ஏற்கனவே பிணையில் விடுதலை செய்யப்பட்டிருந்தனர். யாழ். பல்கலைக்கழக விஞ்ஞான பீடத்தில் அண்மையில் ஏற்பாடு செய்யப்பட்டிருந்த நிகழ்வொன்றின்போது ஏற்பட்ட கைகலப்பின் போது சில மாணவர்கள் காயமடைந்தனர். இதனை அடுத்து பல்கலைக்கழக கல்வி நடவடிக்கைகள் தற்காலிகமாக இடைநிறுத்தப்பட்டதுடன், பின்னர் கட்டம் கட்டமாக ஒவ்வொரு பீடங்களினதும் கல்வி நடவடிக்கைகள் மீள ஆரம்பிக்கப்பட்டமை குறிப்பிடத்தக்கது."}