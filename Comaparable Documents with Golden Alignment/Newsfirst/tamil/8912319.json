{"Header": ["\nஒழுக்கத்தை மீறிய சுதந்திரக் கட்சியின் பிரதேசத் தலைவர்கள் தொடர்பான தீர்மானம் மத்திய செயற்குழுவிடம் ஒப்படைப்பு"], "Time": ["\n01 Apr, 2016\t", "| 10:05 pm ", "\n"], "Url": "https://www.newsfirst.lk/tamil/2016/04/01/%e0%ae%92%e0%ae%b4%e0%af%81%e0%ae%95%e0%af%8d%e0%ae%95%e0%ae%a4%e0%af%8d%e0%ae%a4%e0%af%88-%e0%ae%ae%e0%af%80%e0%ae%b1%e0%ae%bf%e0%ae%af-%e0%ae%9a%e0%af%81%e0%ae%a4%e0%ae%a8%e0%af%8d%e0%ae%a4%e0%ae%bf/", "Content": "ஒழுக்காற்று விசாரணைக்கு சமூகமளிக்காத உள்ளூராட்சி மன்றங்களின் முன்னாள் தலைவர்கள் தொடர்பில் அறிக்கையொன்றை ஶ்ரீலங்கா சுதந்திரக் கட்சியின் மத்திய செயற்குழுவிற்கு சமர்ப்பிக்கவுள்ளதாக கட்சியின் பொதுச்செயலாளர், அமைச்சர் துமிந்த திசாநாயக்க குறிப்பிட்டார். ஒழுக்காற்று விசாரணை நடத்தப்படாதிருப்பதற்கான காரணத்தை வினவி அறிவித்தல் அனுப்பி வைக்கப்பட்டிருந்த 10 உள்ளூராட்சி மன்றங்களின் முன்னாள் தலைவர்களுக்கு கடிதம் அனுப்பப்பட்டதாக அமைச்சர் கூறினார். அதில் மூவர் காரணங்களை தெளிவுபடுத்தி பதில் கடிதங்களை அனுப்பியிருந்ததாக ஶ்ரீலங்கா சுதந்திரக் கட்சியின் ​பொதுச்செயலாளர் சுட்டிக்காட்டினார். அதுமட்டுமன்றி, அந்த உறுப்பினர்கள் கட்சியின் ஒழுக்காற்று விசாரணையை எதிர்கொள்ள வேண்டும் என்றும் அறிவுறுத்தப்பட்டு, கடந்த 29 ஆம் திகதி சமூகமளிக்குமாறு கடிதத்தில் குறிப்பிட்டிருந்ததாகவும் அமைச்சர் துமிந்த திசாநாயக்க தெரிவித்தார். ஆயினும், இவர்கள் ஒழுக்காற்று விசாரணைக்கு சமூகமளிக்காததால், அவர்கள் கட்சியை விட்டு விலகியவர்களாகக் கருதப்படுவர் என்றும் கடிதங்களில் சுட்டிக்காட்டியிருந்ததாக அமைச்சர் கூறினார். இதன் பிரகாரம், கடந்த 29 ஆம் திகதி ஒழுக்காற்று விசாரணையில் பங்குபற்றாதவர்கள் தொடர்பில் கட்சியின் பொதுச்செயலாளர் என்ற வகையில் மத்திய செயற்குழுவிற்கு அறிக்கை சமர்ப்பிக்கவுள்ளதாக அமைச்சர் துமிந்த திசாநாயக்க மேலும் குறிப்பிட்டார். அதன் பிரகாரம், வலல்லாவிட்ட முன்னாள் தலைவர் உதேனி அத்துகோரல, மஹரகம முன்னாள் தலைவர் காந்தி கொடிகார, பொரலெஸ்கமுவ முன்னாள் தலைவர் பிரியந்த புஷ்பகுமார, மீரிகம முன்னாள் தலைவர் சரத் நந்தசிறி ரணதுங்க, கம்பஹா முன்னாள் தலைவர் கபில பண்மார ஆகியோர் தொடர்பில் ஶ்ரீலங்கா சுதந்திரக் கட்சியின் மத்திய செயற்குழுவிற்கு விடயங்கள் தெரிவிக்கப்படவுள்ளன."}