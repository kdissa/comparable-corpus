{"Header": ["\nடி20 உலகக்கிண்ண மகுடம் இரண்டாவது தடவையாகவும் மேற்கிந்தியத் தீவுகள் வசம்"], "Time": ["\n04 Apr, 2016\t", "| 6:30 am ", "\n"], "Url": "https://www.newsfirst.lk/tamil/2016/04/04/%e0%ae%9f%e0%ae%bf20-%e0%ae%89%e0%ae%b2%e0%ae%95%e0%ae%95%e0%af%8d%e0%ae%95%e0%ae%bf%e0%ae%a3%e0%af%8d%e0%ae%a3-%e0%ae%ae%e0%ae%95%e0%af%81%e0%ae%9f%e0%ae%ae%e0%af%8d-%e0%ae%87%e0%ae%b0%e0%ae%a3/", "Content": "கிரெக் பிரத்வைட் விளாசிய அதிரடி சிக்ஸர்களின் மூலம் இருபதுக்கு 20 கிரிக்கெட் உலக சாம்பியன் மகுடத்தை இரண்டாவது தடவையாக மேற்கிந்தியத் தீவுகள் அணி சுவீகரித்தது. இங்கிலாந்துக்கு எதிரான இறுதிப் போட்டியில் கடைசி ஓவரில் 19 ஓட்டங்கள் தேவைப்பட்ட போது கிரெக் பிரத்வைட் 4 சிக்ஸர்களை விளாசி வியத்தகு வெற்றியை அணிக்கு ஈட்டிக்கொடுத்தார். கொல்கத்தா ஈடன் காடன்ஸ் மைதானத்தில் நடைபெற்ற இந்தப் போட்டியில் நாணயச்சுழற்சியில் வெற்றிபெற்ற மேற்கிந்தியத் தீவுகள் அணித்தலைவர் டெரன் சமி களத்தடுப்பை தெரிவுசெய்தார். முன்வரிசை வீரர்கள் குறைந்த ஓட்டங்களுடன் ஆட்டமிழக்க இங்கிலாந்து அணி 23 ஓட்டங்களுக்கு 3 விக்கெட்டுக்களை இழந்தது. என்றாலும், சிறப்பாகத் துடுப்பெடுத்தாடிய ஜோ ரூட் அரைச்சதமடித்து அணிக்கு ஆறுதல் கொடுத்தார். 36 பந்துகளை எதிர்கொண்ட அவர் 7 பௌண்டரிகளுடன் 54 ஓட்டங்களைப் பெற்றார். இங்கிலாந்து 20 ஓவர்களில் 9 விக்கெட் இழப்புக்கு 155 ஓட்டங்களைப் பெற்றது. 156 ஓட்டங்களை நோக்கி பதிலளித்தாடிய மேற்கிந்தியத் தீவுகள் அணியின் ஆரம்பம் தடுமாற்றமாக இருந்தது. 11 ஓட்டங்களுக்கு முதல் 3 விக்கெட்டுகளும் வீழ்த்தப்பட்டன. மாலன் சமுவேல்ஸ் சிறப்பாக துடுப்பெடுத்தாடி 85 ஓட்டங்களை ஆட்டமிழக்காமல் பெற்று நம்பிக்கை அளித்தார். கடைசி ஓவரில் 19 ஓட்டங்கள் தேவையாக இருந்த போது அதிரடியாக விளையாடிய கிரெக் பிரத்வைட் 4 சிக்ஸர்களை விளாசி வெற்றியை உறுதிசெய்தார்."}