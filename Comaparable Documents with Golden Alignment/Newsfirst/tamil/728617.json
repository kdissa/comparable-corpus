{"Header": ["\nநாளை இலங்கை கிரிக்கெட் நிறுவன தேர்தல்: அனைத்து ஏற்பாடுகளும் பூர்த்தி"], "Time": ["\n02 Jan, 2016\t", "| 9:11 pm ", "\n"], "Url": "https://www.newsfirst.lk/tamil/2016/01/02/%e0%ae%a8%e0%ae%be%e0%ae%b3%e0%af%88-%e0%ae%87%e0%ae%b2%e0%ae%99%e0%af%8d%e0%ae%95%e0%af%88-%e0%ae%95%e0%ae%bf%e0%ae%b0%e0%ae%bf%e0%ae%95%e0%af%8d%e0%ae%95%e0%af%86%e0%ae%9f%e0%af%8d-%e0%ae%a8/", "Content": "நாளை (03) நடைபெறவுள்ள இலங்கை கிரிக்கெட் நிறுவன தேர்தலுக்கான அனைத்து ஏற்பாடுகளும் பூர்த்தி செய்யப்பட்டுள்ளதாக விளையாட்டுத்துறை பணிப்பாளர் நாயகம் கே.டி.எஸ்.ருவன்சந்த்ர தெரிவித்தார். இரண்டு வருடங்களுக்கு பின்னர் நடைபெறும் இத்தேர்தலில் தலைவர் மற்றும் செயலாளர் உள்ளிட்ட பிரதான பதவிகளுக்காக 7 அதிகாரிகளும் குழுவிற்காக 20 அதிகாரிகளும் தெரிவு செய்யப்படவுள்ளனர். இலங்கை கிரிக்கெட் நிறுவனத் தேர்தல் நாளை காலை 10 மணிக்கு விளையாட்டுத்துறை அமைச்சின் கேட்போர் கூடத்தில் நடைபெறவுள்ளது. 85 விளையாட்டுக் கழகங்களின் ஊடாக 147 வாக்குகள் பதிவு செய்யப்படவுள்ளதுடன், வாக்குரிமை தொடர்பான சிக்கல் காரணமாக மாத்தளை மாவட்ட சங்கத்தின் இரண்டு வாக்குகள் இரத்து செய்யப்பட்டுள்ளன. அதன் பிரகாரம் நாளைய தினம் 145 வாக்குகள் பதிவு செய்யப்படவுள்ளன. 5 மாகாண கிரிக்கெட் சங்கங்கள், 22 மாவட்ட கிரிக்கெட் சங்கங்கள், 6 துணை விளையாட்டு சங்கங்கள் மற்றும் 29 முதல்தர கிரிக்கெட் கழகங்களுக்கு இரண்டு வாக்குகள் வீதம் பதிவு செய்யவதற்கு சந்தர்ப்பம் வழங்கப்பட்டுள்ளது. இலங்கை கிரிக்கெட் நிறுவனத்துடன் இணைந்து 23 கிரிக்கெட் கழகங்கள் செயற்படுவதுடன், அவர்களுக்கு ஒரு வாக்கு வீதம் அளிப்பதற்கு வாய்ப்பளிக்கப்பட்டுள்ளது. விசேட பாதுகாப்புத் திட்டத்தின் கீழ், இலங்கை கிரிக்கெட் நிறுவன தேர்தல் நடைபெறும் வளாகத்தினுள் வெளிநபர்கள் பிரவேசிப்பதற்கு அனுமதி மறுக்கப்பட்டுள்ளது. வாக்குரிமையுள்ள விளையாட்டு சங்கங்கள் வாக்கினை அளிப்பதற்காக பெயரிட்டுள்ள நபர்கள் மற்றும் வேட்பாளர்களைத் தவிர வேறு எவரும் இந்த சந்தர்ப்பத்தில் வருகை தர முடியாது என அறிவுறுத்தல் விடுக்கப்பட்டுள்ளது."}