{"Header": ["\nதொழிலாளர் வர்க்கத்தின் உரிமைகள் உறுதிப்படுத்தப்பட வேண்டும்: ஜே. ஸ்ரீரங்கா"], "Time": ["\n01 May, 2015\t", "| 7:36 pm ", "\n"], "Url": "https://www.newsfirst.lk/tamil/2015/05/01/%e0%ae%a4%e0%af%8a%e0%ae%b4%e0%ae%bf%e0%ae%b2%e0%ae%be%e0%ae%b3%e0%ae%b0%e0%af%8d-%e0%ae%b5%e0%ae%b0%e0%af%8d%e0%ae%95%e0%af%8d%e0%ae%95%e0%ae%a4%e0%af%8d%e0%ae%a4%e0%ae%bf%e0%ae%a9%e0%af%8d-%e0%ae%89/", "Content": "குருதியை வியர்வையாக்கி உழைக்கும் தொழிலாளர் வர்க்கத்தின் உரிமைகள் உறுதிப்படுத்தப்பட வேண்டும் என பிரஜைகள் முன்னணியின் செயலாளர் நாயகமும் பாராளுமன்ற உறுப்பினருமான ஜே. ஸ்ரீரங்கா தனது மேதின வாழ்த்துச் செய்தியில் குறிப்பிட்டுள்ளார். நாட்டின் தொழிலாளர் வர்க்கத்தைப் பொறுத்தவரையில் காலாகாலமாக உரிமைகளைப் பெறுவதற்கு பல்வேறு போராட்டங்களை நடத்தியே வாழவேண்டிய துர்ப்பாக்கிய நிலையேற்பட்டுள்ளதாக பாராளுமன்ற உறுப்பினர் ஜே.ஸ்ரீரங்கா வெளியிட்டுள்ள மே தின செய்தியில் குறிப்பிடப்பட்டுள்ளது. பெருந்தோட்டங்களில் கடமைபுரியும் தோட்டத் தொழிலாளர்களைப் பொறுத்தவரையில் தமது உழைப்பிற்குப் போதுமான சம்பள நிலைமையும், வாழ்கை வசதியும் மிகவும் பின்தங்கிய நிலையிலே தொடர்ந்தும் காணப்படுவதாக அவர் சுட்டிக்காட்டியுள்ளார். இலங்கையின் சுதந்திரத்தின் பின்னர் மலையகத்தை பிரதிநிதித்துவப்படுத்தும் அமைச்சர்கள் தோட்டத் தொழிலாளர்களின் உரிமைகளைப் பெற்றுக்கொடுக்க எவ்வித நடவடிக்கைகளையும் மேற்கொள்ளவில்லை என பாராளுமன்ற உறுப்பினர் ஜே.ஶ்ரீரங்கா வெளியிட்டுள்ள செய்தியில் குறிப்பிடப்பட்டுள்ளது. 2 வருடங்களுக்கு ஒருமுறை மேற்கொள்ளப்படும் கூட்டு ஒப்பந்தத்தின் ஊடாக தோட்டத் தொழிலாளர்களின் சம்பளத்தை அதிகரிப்பதற்கு நடவடிக்கை எடுக்கப்பட்டு வந்தாலும் அந்த மக்களின் உழைப்பிற்கு ஏற்ற ஊதியம் திருப்திகரமான முறையில் இதுவரை வழங்கப்படாத நிலை காணப்படுவதாக அவர் சுட்டிக்காட்டியுள்ளார். எனவே, தோட்டத் தொழிலாளர்களின் சம்பள விடயத்திலும் அவர்களின் வாழ்வாதாரம் மற்றும் அடிப்படைப் பிரச்சினை குறித்தும் அரசாங்கம் உரிய கவனம் செலுத்தி அவர்களுக்கான நிரந்தரத் தீர்வினைப் பெற்றுக்கொடுக்க திடசங்கற்பம் பூணவேண்டும் எனவும் பிரஜைகள் முன்னணியின் செயலாளர் நாயகமும் பாராளுமன்ற உறுப்பினருமான ஜே. ஸ்ரீரங்கா தனது மேதின வாழ்த்துச் செய்தியில் குறிப்பிட்டுள்ளார்."}