{"Header": ["\nவவுனியாவில் குடும்பத் தகராறு காரணமாக கத்திக்குத்துக்கு இலக்கான இளைஞர் உயிரிழப்பு"], "Time": ["\n02 Jun, 2016\t", "| 7:51 pm ", "\n"], "Url": "https://www.newsfirst.lk/tamil/2016/06/02/%e0%ae%b5%e0%ae%b5%e0%af%81%e0%ae%a9%e0%ae%bf%e0%ae%af%e0%ae%be%e0%ae%b5%e0%ae%bf%e0%ae%b2%e0%af%8d-%e0%ae%95%e0%af%81%e0%ae%9f%e0%af%81%e0%ae%ae%e0%af%8d%e0%ae%aa%e0%ae%a4%e0%af%8d-%e0%ae%a4%e0%ae%95/", "Content": "வவுனியா, நெடுங்கேணி பகுதியில் குடும்பத் தகராறு காரணமாக இடம்பெற்ற கத்திக்குத்து தாக்குதலில் இளைஞர் ஒருவர் உயிரிழந்துள்ளார். நெடுங்கேணி, ஊஞ்சல்கட்டி பகுதியில் நேற்றிரவு இந்த சம்பவம் பதிவாகியுள்ளதாக பொலிஸார் குறிப்பிட்டனர். அருகருகே வசித்துவரும் இரண்டு உறவினர் வீடுகளுக்கு இடையில் ஏற்பட்ட வாக்குவாதம், கைகலப்பாக மாறியதை அடுத்து, குறித்த இளைஞர் மீது கத்தியால் குத்தப்பட்டுள்ளது. சம்பவத்தில் கத்திக்குத்துக்கு இலக்கான இளைஞருடன், இரண்டு பெண்கள் உட்பட நால்வர் காயமடைந்து நெடுங்கேணி வைத்தியசாலையில் அனுமதிக்கப்பட்டனர். இதன் பின்னர் பலத்த காயமடைந்த 28 வயதான இளைஞர் உயிரிழந்ததுடன், ஏனையவர்கள் மேலதிக சிகிச்சைக்காக வவுனியா வைத்தியசாலைக்கு மாற்றப்பட்டுள்ளனர். சம்பவத்துடன் தொடர்புடைய ஒருவர் பொலிஸாரால் கைதுசெய்யப்பட்டுள்ளார். வவுனியா மாவட்ட நீதிபதி சம்பவ இடத்தில் மரண விசாரணையை மேற்கொண்டதுடன், பிரேதப் பரிசோதனைக்கு உத்தரவிட்டுள்ளார். இந்த சம்பவம் தொடர்பாக பொலிஸார் மேலதிக விசாரணைகளை மேற்கொண்டு வருகின்றனர்."}