{"Header": ["\nகோண்டாவில் மாணவனின் தற்கொலை தொடர்பில் 31 வயது இளைஞரிடம் வாக்குமூலம் பதிவு"], "Time": ["\n01 Dec, 2015\t", "| 10:01 pm ", "\n"], "Url": "https://www.newsfirst.lk/tamil/2015/12/01/%e0%ae%95%e0%af%8b%e0%ae%a3%e0%af%8d%e0%ae%9f%e0%ae%be%e0%ae%b5%e0%ae%bf%e0%ae%b2%e0%af%8d-%e0%ae%ae%e0%ae%be%e0%ae%a3%e0%ae%b5%e0%ae%a9%e0%ae%bf%e0%ae%a9%e0%af%8d-%e0%ae%a4%e0%ae%b1%e0%af%8d%e0%ae%95/", "Content": "யாழ். கோண்டாவில் பகுதியில் மாணவன் ஒருவன் கடந்த வாரம் ரயில் முன் பாய்ந்து தற்கொலை செய்த சம்பவம் தொடர்பில் ஒருவரிடம் பொலிஸார் வாக்குமூலம் பதிவுசெய்துள்ளனர். கோண்டாவில் கொக்குவில் இந்துக் கல்லூரியின் உயர்தர வகுப்பைச் சேர்ந்த ராஜேஸ்வரன் செந்தூரன் என்ற மாணவன் கடந்த 26 ஆம் திகதி கடுகதி ரயிலில் பாய்ந்து தற்கொலை செய்துகொண்டார். இதனையடுத்து சம்பவ இடத்திற்கு அப்பால் மாணவனின் பாடசாலை புத்தகப் பையிலிருந்த அப்பியாசக் கொப்பியில் இருந்து மாணவனின் கையெழுத்துடன் கூடிய கடிதமொன்றை பொலிஸார் கண்டெடுத்தனர். அதன் பின்னர் செந்தூரனின் கையெழுத்துடன் காணப்பட்ட கடிதம் தொடர்பில் கோப்பாய் பொலிஸார் விசாரணைகளை மேற்கொண்டு வந்தனர். இந்த நிலையில், பொலிஸார் சம்பவ இடத்திற்கு செல்வதற்கு முன்னதாக மற்றுமொரு இளைஞன் மாணவனின் புத்தகப் பையிலிருந்த அப்பியாசக் கொப்பியில் எழுதப்பட்டிருந்த கடிதத்தில் ஐந்து பிரதிகளை எடுத்துள்ளதாக பொலிஸாருக்கு தகவல் கிடைத்துள்ளது. இதற்கமைய, சந்தேகத்தின் பேரில் கோண்டாவில் பகுதியைச் சேர்ந்த 31 வயதான இளைஞர் ஒருவரிடம் இன்று வாக்குமூலம் பதிவுசெய்த பின்னர், அவரை விடுவித்துள்ளதாக பொலிஸார் குறிப்பிட்டனர். அந்த இளைஞர், செந்தூரனின் கடிதத்தைப் பிரதி எடுத்தமைக்கான காரணம், கடிதத்தின் பின்னணி குறித்து கோப்பாய் பொலிஸார் தொடர்ந்தும் விசாரணைகளை மேற்கொண்டு வருகின்றனர்."}