{"Header": ["\nகாணிகளை விடுவிக்கக் ​கோரி பரவிபாஞ்சான் மக்கள் இன்றும் கவனயீர்ப்புப் போராட்டம்"], "Time": ["\n01 Sep, 2016\t", "| 6:25 pm ", "\n"], "Url": "https://www.newsfirst.lk/tamil/2016/09/01/%e0%ae%95%e0%ae%be%e0%ae%a3%e0%ae%bf%e0%ae%95%e0%ae%b3%e0%af%88-%e0%ae%b5%e0%ae%bf%e0%ae%9f%e0%af%81%e0%ae%b5%e0%ae%bf%e0%ae%95%e0%af%8d%e0%ae%95%e0%ae%95%e0%af%8d-%e2%80%8b%e0%ae%95%e0%af%8b%e0%ae%b0/", "Content": "இராணுவத்தினரின் கட்டுப்பாட்டில் உள்ள தமது காணிகள் முழுமையாக விடுவிக்கப்படாமைக்கு எதிர்ப்புத் தெரிவித்து கிளிநொச்சி – பரவிபாஞ்சான் மக்கள் இன்றும் கவனயீர்ப்புப் போராட்டத்தில் ஈடுபட்டனர். இராணுவத்தினரின் கட்டுப்பாட்டில் இருந்த சுமார் 17 ஏக்கர் காணியை விடுவிக்கக் கோரி தொடர் கவனயீர்ப்புப் போராட்டமொன்றை பரவிபாஞ்சான் மக்கள் ஆரம்பித்தனர். இந்தப் போராட்டம் முன்னெடுக்கப்பட்டு வந்த சந்தர்ப்பத்தில், மக்களுக்குச் சொந்தமான சுமார் 4 ஏக்கர் காணி விடுவிக்கப்பட்டது. 5 நாட்களாகத் தொடர் கவனயீர்ப்புப் போராட்டத்தினை முன்னெடுத்த பரவிபாஞ்சான் மக்கள், கடந்த மாதம் 17 ஆம் திகதி எதிர்க்கட்சித் தலைவர் இரா. சம்பந்தன் வழங்கிய வாக்குறுதியை அடுத்து, போராட்டத்தை தற்காலிகமாகக் கைவிட்டனர். எதிர்க்கட்சித் தலைவர் வழங்கிய 15 நாள் கால அவகாசத்தை அடுத்து, நேற்றைய தினம் இராணுவ வசமிருந்த சுமார் 3.5 ஏக்கர் காணி விடுவிக்கப்பட்டது. எனினும், எஞ்சிய 10 ஏக்கர் காணியையும் விடுவிக்க வேண்டும் எனக் கோரி நேற்று முதல் பரவிபாஞ்சான் மக்கள் மீண்டும் கவனயீர்ப்புப் போராட்டத்தை இராணுவ முகாம் முன்றலில் முன்னெடுத்து வருகின்றனர் இதேவேளை, இராணுவத்தினால் விடுவிக்கப்பட்ட காணிகளில் இருந்து, இராணுவத்தினர் தமது உடைமைகளை அகற்றும் காட்சிகளையும் இன்று காணக்கூடியதாகவிருந்தது. கிளிநொச்சி பரவிபாஞ்சான் பகுதி மக்களின் இந்தப் போராட்டம் தொடர்பில் மீள்குடியேற்ற அமைச்சிடம் நியூஸ்பெஸ்ட் வினவியது. கிளிநொச்சி பரவிபாஞ்சான் பகுதியில் இராணுவத்தினர் பயன்படுத்தி வருகின்ற பொதுமக்களின் காணிகளை விடுவிப்பது தொடர்பில் பாதுகாப்பு அமைச்சுடன் பேச்சுவார்த்தைகள் இடம்பெற்றுவருவதாக அமைச்சின் செயலாளர் வேலாயுதன் சிவஞானசோதி கூறினார்."}