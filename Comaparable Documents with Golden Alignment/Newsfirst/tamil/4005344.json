{"Header": ["\nகாணாமற்போன இராமேஸ்வரம் மீனவர்கள் குறித்து தகவல் இல்லை; தேடுதல் தொடர்கிறது"], "Time": ["\n01 Dec, 2015\t", "| 9:23 pm ", "\n"], "Url": "https://www.newsfirst.lk/tamil/2015/12/01/%e0%ae%95%e0%ae%be%e0%ae%a3%e0%ae%be%e0%ae%ae%e0%ae%b1%e0%af%8d%e0%ae%aa%e0%af%8b%e0%ae%a9-%e0%ae%87%e0%ae%b0%e0%ae%be%e0%ae%ae%e0%af%87%e0%ae%b8%e0%af%8d%e0%ae%b5%e0%ae%b0%e0%ae%ae%e0%af%8d-%e0%ae%ae/", "Content": "வட பகுதி கடலில் காணாமற்போனதாகக் கூறப்படும் இராமேஸ்வரம் மீனவர்கள் குறித்து இதுவரை எவ்வித தகவலும் பதிவாகவில்லை என கடற்படைத் தரப்பு தெரிவித்துள்ளது. இராமேஸ்வரத்தில் இருந்து கடந்த சனிக்கிழமை கடலுக்குச் சென்ற நான்கு மீனவர்கள் கச்சத்தீவு அருகேயுள்ள கடலில் காணாமற்போயுள்ளதாக இந்திய தகவல்கள் குறிப்பிட்டுள்ளன. சக மீனவர்கள் கச்சத்தீவு பகுதிக்கு சென்று தேடுதலில் ஈடுபட்டபோதிலும் மீனவர்களும் படகும் கண்டுபிடிக்கப்படவில்லை என எமது இராமேஸ்வரம் செய்தியாளர் கூறினார். எனினும், காணாமற்போன மீனவர்களின் படகிலிருந்த ஐஸ் பெட்டி கண்டுபிடிக்கப்பட்டுள்ளதாக இராமேஸ்வரம் மீனவர்கள் தெரிவித்தனர். காணாமற்போன நான்கு மீனவர்களையும் மீ்ட்டுத் தருமாறு வலியுறுத்தி இராமேஸ்வரத்தில் மீனவர்கள் நேற்று போராட்டத்தில் ஈடுபட்டனர். தமது மீனவர்களை மீட்பதற்கு இதுவரை அதிகாரிகள் நடவடிக்கை எடுக்கவில்லை என தெரிவித்து 300 க்கும் மேற்பட்ட மீனவர்கள் நேற்று இராமேஸ்வரத்திலுள்ள படகு அனுமதிச்சீட்டு விநியோக அலுவலகத்தை முற்றுகையிட்டு போராட்டம் நடத்தினர். இராமேஸ்வரம் மீனவர்கள் காணாமற்போனமை தொடர்பில் கடற்படையின் ஊடகப் பேச்சாளர் கெப்டன் அக்ரம் அலவியிடம் நியூஸ்பெஸ்ட் வினவியது. இதன்போது, காணாமற்போனதாகக் கூறப்படும் தமிழக மீனவர்களை கடற்படையின் ரோந்து படகுகள் மூலம் கடலில் தேடி வருவதாக அவர் தெரிவித்தார். இந்த மீனவர்கள் தொடர்பில் கடற்படையினருக்கு தகவல்கள் கிடைக்கப்பெறும் பட்சத்தில், அதுகுறித்து சம்பந்தப்பட்ட அதிகாரிகளுக்கு அறிவிப்பதற்கு நடவடிக்கை எடுக்கப்பட்டுள்ளதாக கெப்டன் அக்ரம் அலவி மேலும் குறிப்பிட்டார்."}