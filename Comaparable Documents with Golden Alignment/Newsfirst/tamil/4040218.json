{"Header": ["\nநியூசிலாந்துடனான ஒருநாள் போட்டியில் சிம்பாப்வே அபார வெற்றி"], "Time": ["\n02 Aug, 2015\t", "| 8:33 pm ", "\n"], "Url": "https://www.newsfirst.lk/tamil/2015/08/02/%e0%ae%a8%e0%ae%bf%e0%ae%af%e0%af%82%e0%ae%9a%e0%ae%bf%e0%ae%b2%e0%ae%be%e0%ae%a8%e0%af%8d%e0%ae%a4%e0%af%81%e0%ae%9f%e0%ae%a9%e0%ae%be%e0%ae%a9-%e0%ae%92%e0%ae%b0%e0%af%81%e0%ae%a8%e0%ae%be%e0%ae%b3/", "Content": "இன்றைய தினம் ஆரம்பமான நியூசிலாந்து மற்றும் சிம்பாப்வே அணிகளுக்கு இடையிலான தொடரின் முதலாவது போட்டியில் சிம்பாப்வே அணி 7 விக்கெட்டுக்களினால் அபார வெற்றி பெற்றது. முன்னதாக நாணயச் சுழற்சியில் வெற்றி பெற்ற சிம்பாப்வே அணி களத்தடுப்பைத் தேர்வு செய்தது. இதனடிப்படையில் துடுப்பெடுத்தாட ஆரம்பித்த நியூசிலாந்து அணி வில்லியம்ஸன் மற்றம் டெய்லரின் 137 ஓட்ட இணைப்பாட்டத்தின் உதவி மற்றும் எலியட்டின் அதிரடியின் உதவியுடன் 303 ஓட்டங்களைக் குவித்தது. டெய்லர் 112 ஓட்டங்களையும் வில்லியம்ஸன் 97 ஓட்டங்களையும் பெற்றுக்கொண்டனர். 304 ஓட்டங்களை வெற்றியிலக்காக கொண்டு துடுப்பெடுத்தாட ஆரம்பித்த சிம்பாப்வே ஆரம்பம் முதலே சிறப்பாகத் துடுப்பெடுத்தாடியது. முதல் விக்கெட்டுக்காக 74 ஓட்டங்களும், இரண்டாவது விக்கெட்டுக்காக 120 ஓட்டங்களும், மூன்றாவது விக்கெட்டுக்காக 66 ஓட்டங்களும் பகிரப்பட்டமை விசேட அம்சமாகும். மேலும், சிறப்பாகத் துடுப்பெடுத்தாடிய எர்வின் இறுதிவரை ஆட்டமிழக்காமல் 108 பந்துகளில் 130 ஓட்டங்களைக் குவித்தார். இதில் 5 ஆறு ஓட்டங்களும் 11 நான்கு ஓட்டங்களும் உள்ளடங்கும். அத்துடன் மஸகட்ஸா 84 ஓட்டங்களைக் குவித்தமை குறிப்பிடத்தக்கது. போட்டியின் நாயகனாக எர்வின் தேர்வு செய்யப்பட்டார். இதனடிப்படையில் 3 போட்டிகள் கொண்ட தொடரில் சிம்பாப்வே அணி 1 – 0 எனும் கணக்கில்முன்னிலை பெற்றுள்ளது."}