{"Header": ["\nநாமல் ராஜபக்ஸ இலஞ்ச ஊழல் விசாரணை ஆணைக்குழுவை அவமதித்த வழக்கு விசாரிக்கப்பட்டது"], "Time": ["\n03 Aug, 2016\t", "| 9:16 pm ", "\n"], "Url": "https://www.newsfirst.lk/tamil/2016/08/03/%e0%ae%a8%e0%ae%be%e0%ae%ae%e0%ae%b2%e0%af%8d-%e0%ae%b0%e0%ae%be%e0%ae%9c%e0%ae%aa%e0%ae%95%e0%af%8d%e0%ae%b8-%e0%ae%87%e0%ae%b2%e0%ae%9e%e0%af%8d%e0%ae%9a-%e0%ae%8a%e0%ae%b4%e0%ae%b2%e0%af%8d/", "Content": "பாராளுமன்ற உறுப்பினர் நாமல் ராஜபக்ஸ, இலஞ்ச ஊழல் விசாரணை ஆணைக்குழுவை அவமதித்ததாகக் குறிப்பிட்டு தாக்கல் செய்யப்பட்ட வழக்கு உயர் நீதிமன்றத்தில் இன்று விசாரணைக்கு எடுத்துக்கொள்ளப்பட்டது. இதன்போது நாமல் ராஜபக்ஸ சார்பில் ஆஜரான ஜனாதிபதி சட்டத்தரணி காமினி மாரப்பன, இது தொடர்பில் அடிப்படை எதிர்ப்பை முன்வைத்துள்ளார். ஆணைக்குழுவின் மனுவோ அல்லது சத்தியக்கடதாசியோ இன்றி உயர் நீதிமன்றத்தில் குறித்த அவமதிப்பு தொடர்பில் எவ்வித சட்ட நடவடிக்கையும் எடுக்க முடியாது என தெரிவிக்கப்பட்டுள்ளது. எவ்வாறாயினும், அரசியலமைப்பின் 105 / 3 ஆம் விதிப்படி இந்த விடயம் தொடர்பில் நீதிமன்றத்தால் செயற்பட முடியும் என இலஞ்ச ஊழல் விசாரணை ஆணைக்குழுவின் ஆணையாளர் நாயகம், ஜனாதிபதி சட்டத்தரணி தில்ருக்ஷி டயஸ் நீதிமன்றத்தில் அறிவித்துள்ளார். நாமல் ராஜபக்ஸவிற்கு எதிராகக் காணப்படும் பல முறைப்பாடுகள் தொடர்பில் ஆணைக்குழு முன்னிலையில் ஆஜராகுமாறு பல தடவைகள் அறிவித்திருந்த போதும் அதற்கு சாதகமான பதில் ஏதும் வழங்காததன் காரணமாகவே கடந்த வருடம் டிசம்பர் மாதம் 14 ஆம் திகதி இந்த வழக்கை தாக்கல் செய்ததாகவும் தில்ருக்ஷி டயஸ் குறிப்பிட்டுள்ளார். இந்த வழக்கு தொடர்பான அனைத்து தகவல்களையும் எழுத்து வடிவில் ஆகஸ்ட் 29 ஆம் திகதியோ அல்லது அதற்கு முன்னரோ நீதிமன்றத்தில் சமர்ப்பிக்குமாறு உயர்நீதிமன்ற நீதியரசர் கே.ஶ்ரீபவன், நீதியரசர்களான பிரியசாந்த் டெப் மற்றும் புவனேக அலுவிஹார ஆகியோர் உத்தரவிட்டுள்ளனர்."}