{"Header": ["\nதிராவிட முன்னேற்றக் கழகத்தின் செயல் தலைவராக மு.க. ஸ்டாலின் தெரிவு"], "Time": ["\n04 Jan, 2017\t", "| 5:12 pm ", "\n"], "Url": "https://www.newsfirst.lk/tamil/2017/01/04/%e0%ae%a4%e0%ae%bf%e0%ae%b0%e0%ae%be%e0%ae%b5%e0%ae%bf%e0%ae%9f-%e0%ae%ae%e0%af%81%e0%ae%a9%e0%af%8d%e0%ae%a9%e0%af%87%e0%ae%b1%e0%af%8d%e0%ae%b1%e0%ae%95%e0%af%8d-%e0%ae%95%e0%ae%b4%e0%ae%95%e0%ae%a4/", "Content": "திராவிட முன்னேற்றக் கழகத்தின் பொருளாளரும் தமிழக சட்டமன்ற எதிர்க்கட்சித் தலைவருமான மு.க. ஸ்டாலின், அக்கட்சின் செயல் தலைவராக தெரிவு செய்யப்பட்டுள்ளார். இன்று (04) சென்னை அண்ணா அறிவாலயத்தில் தி.மு.க பொதுச் செயலாளர் க. அன்பழகனின் தலைமையில் தி.மு.க பொதுக்குழு அமர்வு இடம்பெற்றது. இந்த கூட்டத்தில் காலஞ்சென்ற தமிழக முதல்வர் ஜெயலலிதாவின் மறைவுக்கு இரங்கல் தெரிவிக்கப்பட்டது. தமிழகத்தை வறட்சி மாநிலமாக அறிவிக்க வேண்டும் என பொதுக்குழுவில் தீர்மானம் நிறைவேற்றப்பட்டது. இந்நிலையில், தி.மு.க வின் செயல் தலைவராக மு.க. ஸ்டாலினை நியமிக்க வேண்டும் என்ற தீர்மானத்தை தி.மு.க வின் பொதுச் செயலாளர் க. அன்பழகன் முன்மொழிந்தார். அதனை தலைமை நிலைய முதன்மை செயலாளர் துரைமுருகன் வழிமொழிந்தார். பின்னர், இந்த தீர்மானம் நிறைவேற்றப்பட்டு, தி.மு.க வின் செயல் தலைவராக ஸ்டாலின் தெரிவு செய்யப்பட்டதாக அறிவிக்கப்பட்டது. தி.மு.க வின் பொருளாளராகவும் தொடர்ந்து மு. க. ஸ்டாலின் செயற்படுவார் என்று தெரிவித்த கட்சியின் பொதுச் செயலாளர் க. அன்பழகன், கூடுதல் பொறுப்பாக கட்சியில் அவர் செயல் தலைவராகவும் செயற்படுவார் என்றும் தெரிவித்தார்."}