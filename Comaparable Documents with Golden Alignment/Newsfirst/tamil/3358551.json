{"Header": ["\nசம்பூர் அனல் மின் நிலையத்தால் சூழல், சுகாதார, பொருளாதார, சமூகப் பிரச்சினைகள் ஏற்படும் அபாயம்"], "Time": ["\n02 Apr, 2016\t", "| 9:53 pm ", "\n"], "Url": "https://www.newsfirst.lk/tamil/2016/04/02/%e0%ae%9a%e0%ae%ae%e0%af%8d%e0%ae%aa%e0%af%82%e0%ae%b0%e0%af%8d-%e0%ae%85%e0%ae%a9%e0%ae%b2%e0%af%8d-%e0%ae%ae%e0%ae%bf%e0%ae%a9%e0%af%8d-%e0%ae%a8%e0%ae%bf%e0%ae%b2%e0%af%88%e0%ae%af%e0%ae%a4-5/", "Content": "சம்பூர் அனல் மின் உற்பத்தி நிலையத்தினால் சூழல், சுகாதார, பொருளாதார மற்றும் சமூகப் பிரச்சினைகள் ஏற்படக்கூடிய அபாயம் நிலவுகின்றது. அத்துடன், அமில மழை, இலங்கை முழுவதும் சுவாச மற்றும் கண் நோய்கள் ஏற்படும் அபாயம் நிலவுவதுடன், விவசாயம் மற்றும் பயிர் செய்கைக்கு பாதிப்பு ஏற்படக்கூடும் என்ற எச்சரிக்கையையும் நிபுணர்கள் முன்வைத்துள்ளனர். சம்பூர் அனல் மின் உற்பத்தி நிலையத்தினால் சம்பூர் பிரதேசத்தில் மாத்திரம் 1000 ஏக்கர் வயல் நிலம் நேரடியாக பாதிக்கப்படலாம். உலகின் சிறந்த இயற்கைத் துறைமுகங்களில் இரண்டாவது இடத்திலுள்ள திருகோணமலை துறைமுகம் அனல் மின் உற்பத்தி நிலையம் காரணமாக அழிவடையும் அபாயத்தை எதிர்கொண்டுள்ளது. அனல் மின் உற்பத்தி நிலையத்தில் இருந்து சூடேற்றப்பட்ட அமிலத்தன்மையுடைய நீர் வெளியேறுவதே இதற்குக் காரணம். இதனால் இந்த பிரதேசத்தின் சமுத்திரப் பல்வகைமைத்துவத்திற்கு பாரியளவில் பாதிப்பு ஏற்படுவதோடு, கடற்றொழிலில் ஈடுபடுபவர்களின் பொருளாதாரத்திற்கும் பாரியளவில் நெருக்கடி ஏற்படும். அத்தோடு, அனல் மின் உற்பத்தி நிலையத்தை நிர்மாணிப்பதற்கு உத்தேசிக்கப்பட்டுள்ள 505 ஏக்கர் நிலப்பரப்பு, யானைகள் நடமாட்டம் காணப்படும் பகுதிக்கு அருகில் அமைந்துள்ளது. இதனால் யானைகளினால் மக்களுக்கு ஏற்படும் பிரச்சினைகள் அதிகரிக்கக்கூடும் என சூழலியலாளர்கள் எச்சரித்துள்ளனர்."}