{"Header": ["\nஐ.நா. மனித உரிமைகள் பேரவையின் 34 ஆவது கூட்டத்தொடரில் மங்கள சமரவீர உரை"], "Time": ["\n01 Mar, 2017\t", "| 10:01 pm ", "\n"], "Url": "https://www.newsfirst.lk/tamil/2017/03/01/%e0%ae%90-%e0%ae%a8%e0%ae%be-%e0%ae%ae%e0%ae%a9%e0%ae%bf%e0%ae%a4-%e0%ae%89%e0%ae%b0%e0%ae%bf%e0%ae%ae%e0%af%88%e0%ae%95%e0%ae%b3%e0%af%8d-%e0%ae%aa%e0%af%87%e0%ae%b0%e0%ae%b5%e0%af%88%e0%ae%af-10/", "Content": "ஐ.நா. மனித உரிமைகள் பேரவையின் 34 ஆவது கூட்டத்தொடரில் வெளிவிவகார அமைச்சர் மங்கள சமரவீர உரை நிகழ்த்தினார். இரண்டு தரப்பிலுமுள்ள கடும்போக்குவாத மற்றும் பிற்போக்கு சக்திகள் குறுகிய அரசியல் நோக்கங்களுக்காக பல்வேறு தடைகளை உருவாக்கி வருவதாகவும் அரசாங்கத்தின் எந்தவொரு முன்னேற்றத்தையும் அவர்கள் ஏற்றுக்கொள்ளத் தயாரில்லை எனவும் வெளிவிவகார அமைச்சர் தனது உரையின் போது குற்றச்சாட்டு முன்வைத்துள்ளார். உண்மையைக் கண்டறியும் ஆணைக்குழுவின் சட்டமூலத்தை இன்னும் இரண்டு மாதங்களுக்குள் அமைச்சரவையில் சமர்ப்பிக்கவும் மனித உரிமை மீறல்களால் பாதிக்கப்பட்டவர்களுக்கு நீதியை வழங்கவும் அரசாங்கம் எண்ணியுள்ளதாக அவர் பேரவையில் குறிப்பிட்டார். தேசிய மனித உரிமைகள் ஆணைக்குழு அண்மையில் சுட்டிக்காட்டியவாறு துன்புறுத்தல் சம்பவங்கள் குறைவாக இருந்தாலும் ஒவ்வொரு சம்பவத்திற்கும் அரசாங்கம் முக்கியத்துவம் வழங்கி கவனத்திற்கொள்வதாகவும் மங்கள சமரவீர தெரிவித்தார். இலங்கை மனித உரிமைகள் ஆணைக்குழு, பொலிஸ் ஆணைக்குழு, சட்டம் மற்றும் ஒழுங்கு தொடர்பிலான அமைச்சு மற்றும் ஏனைய நிறுவனங்கள் துன்புறுத்தல்களைத் தடுக்கும் விடயத்தில் ஒன்றாக இணைந்து செயற்படுவதாக சுட்டிக்காட்டிய மங்கள சமரவீர, எத்தகைய தடைகள் வந்தாலும் பயண எல்லை வரை பயணம் மாற்றமின்றி முன்னெடுக்கப்படும் என குறிப்பிட்டார்."}