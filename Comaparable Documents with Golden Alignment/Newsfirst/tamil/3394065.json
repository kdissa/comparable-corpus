{"Header": ["\nதேசத்துரோக வழக்கில் வைகோவிற்கு நீதிமன்றக் காவல்: பிணையில் செல்ல மறுப்பு"], "Time": ["\n03 Apr, 2017\t", "| 4:02 pm ", "\n"], "Url": "https://www.newsfirst.lk/tamil/2017/04/03/%e0%ae%a4%e0%af%87%e0%ae%9a%e0%ae%a4%e0%af%8d%e0%ae%a4%e0%af%81%e0%ae%b0%e0%af%8b%e0%ae%95-%e0%ae%b5%e0%ae%b4%e0%ae%95%e0%af%8d%e0%ae%95%e0%ae%bf%e0%ae%b2%e0%af%8d-%e0%ae%b5%e0%af%88%e0%ae%95%e0%af%8b/", "Content": "தேசத்துரோக வழக்கில் வைகோவை 15 நாள் நீதிமன்றக் காவலில் வைக்குமாறு சென்னை குற்றவியல் நடுவர் நீதிமன்றம் உத்தரவிட்டுள்ளதாக ‘தி ஹிந்து’ செய்தி வெளியிட்டுள்ளது. கடந்த 2009 ஆம் ஆண்டு சென்னையில் நடைபெற்ற மதிமுக பொதுக்கூட்டத்தில் உரையாற்றிய போது, விடுதலைப் புலிகளுக்கு ஆதரவாக வைகோ கருத்துக்களைத் தெரிவித்ததாக அவர் மீது குற்றம் சுமத்தப்பட்டுள்ளது. இது தொடர்பில், இந்திய இறையாண்மைக்கு எதிராகப் பேசியதாக வைகோ மீது சென்னை பொலிஸார் வழக்குத் தொடர்ந்திருந்தனர். இந்த வழக்கு விசாரணை பல ஆண்டுகளாக இடம்பெற்று வந்த நிலையில், இன்று அவரை நீதிமன்றக் காவலில் வைக்குமாறு உத்தரவு பிறப்பிக்கப்பட்டது. நீதிபதி முன் சரணடைந்த வைகோ, சொந்தப் பிணையில் செல்ல முடியும் என நீதிமன்றம் வாய்ப்பளித்த போதும், செல்ல மறுத்துவிட்டார். இதையடுத்து, வைகோவை புழல் சிறையில் அடைக்க நடவடிக்கை எடுக்கப்பட்டுள்ளது."}