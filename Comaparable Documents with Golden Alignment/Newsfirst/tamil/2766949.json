{"Header": ["\n​கொலைகள் மற்றும் குற்றச்செயல்கள் பலவற்றுடன் தொடர்புடைய மூவர் கைது"], "Time": ["\n01 Apr, 2016\t", "| 10:10 am ", "\n"], "Url": "https://www.newsfirst.lk/tamil/2016/04/01/%e2%80%8b%e0%ae%95%e0%af%8a%e0%ae%b2%e0%af%88%e0%ae%95%e0%ae%b3%e0%af%8d-%e0%ae%ae%e0%ae%b1%e0%af%8d%e0%ae%b1%e0%af%81%e0%ae%ae%e0%af%8d-%e0%ae%95%e0%af%81%e0%ae%b1%e0%af%8d%e0%ae%b1%e0%ae%9a%e0%af%8d/", "Content": "6 ஆட்கொலைகள் உட்பட பாரியளவிலான திருட்டுகள் மற்றும் குற்றச்செயல்கள் பலவற்றுடன் தொடர்புபட்டுள்ளதாக கூறப்படும் மூன்று சந்தேகநபர்கள், ராஜகிரிய, பத்தரமுல்ல மற்றும் மாலபே பகுதிகளில் கைதுசெய்யப்பட்டுள்ளனர். மிரிஹான விசேட குற்றப்புலனாய்வுப் பிரிவினரால் முன்னெடுக்கப்பட்ட தேடுதலின் போதே இந்த சந்தேகநபர்கள் கைது செய்யப்பட்டுள்ளனர். 1997 ஆம் ஆண்டில் அங்குனுகொல பெலெஸ்ஸ பகுதியில் இடம்பெற்ற 6 பேரின் கொலைச் சம்பவங்களுடன் இந்த சந்தேகநபர்கள் தொடர்புபட்டுள்ளதாக பொலிஸார் குறிப்பிட்டனர். இதுதவிர வெள்ளவத்தை பகுதியில் தங்க நகைக்கடை ஒன்றில் இடம்பெற்ற மூன்றரைக் கோடி ரூபா கொள்ளையை இந்த சந்தேகநபர்களே நடத்தியுள்ளமை விசாரணைகள் மூலம் தெரியவந்துள்ளது. ஹாலி எல பகுதியில் அரச வங்கியொன்றில் 10 கோடி ரூபாவுக்கும் அதிக தொகையை கொள்ளையடித்த சம்பவத்துடனும் இவர்கள் தொடர்புபட்டுள்ளதாக பொலிஸார் சுட்டிக்காட்டியுள்ளனர். அத்துடன் வாகனக் கொள்ளை சம்பவங்கள் உள்ளிட்ட பல்வேறு குற்றச்செயல்களுடனும் இந்த சந்தேகநபர்கள் தொடர்புபட்டுள்ளதாக பொலிஸார் குறிப்பிட்டனர். கைதான சந்தேகநபர்களிடமிருந்து ஹைபிரிட் ரக காரொன்றும், மோட்டார் சைக்கிளொன்றும் பொலிஸாரால் கைப்பற்றப்பட்டுள்ளன. சந்தேகநபர்கள் தொடர்பில் மேலதிக விசாரணைகள் முன்னெடுக்கப்பட்டு வருகின்றன."}