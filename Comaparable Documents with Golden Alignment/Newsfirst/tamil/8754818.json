{"Header": ["\nகொழும்பு முன்னாள் மேலதிக நீதவான் திலின கமகே பிணையில் விடுதலை"], "Time": ["\n02 Jun, 2016\t", "| 9:06 pm ", "\n"], "Url": "https://www.newsfirst.lk/tamil/2016/06/02/%e0%ae%95%e0%af%8a%e0%ae%b4%e0%af%81%e0%ae%ae%e0%af%8d%e0%ae%aa%e0%af%81-%e0%ae%ae%e0%af%81%e0%ae%a9%e0%af%8d%e0%ae%a9%e0%ae%be%e0%ae%b3%e0%af%8d-%e0%ae%ae%e0%af%87%e0%ae%b2%e0%ae%a4%e0%ae%bf-2/", "Content": "அனுமதிப் பத்திரமின்றி யானைக் குட்டியொன்றை வைத்திருந்தமை தொடர்பான விசாரணைக்காக நுகேகொட நீதவான் நீதிமன்றத்தில் இன்று ஆஜரான கொழும்பு முன்னாள் மேலதிக நீதவான் திலின கமகே பிணையில் விடுவிக்கப்பட்டுள்ளார். அனுமதிப் பத்திரமின்றி யானைக் குட்டியொன்றை வைத்திருந்தமை தொடர்பில் கொழும்பு முன்னாள் மேலதிக நீதவானைக் கைது செய்யுமாறு, நுகேகொட பிரதம நீதவானும், மேலதிக மாவட்ட நீதிபதியுமான கனிஷ்க விஜேரத்ன குற்றப்புலனாய்வுத் திணைக்களத்திற்கு நேற்று உத்தரவு பிறப்பித்திருந்தார். அந்த உத்தரவிற்கு அமைய, திலின கமகே நுகேகொட நீதவான் நீதிமன்றத்தில் இன்று ஆஜரானார். இதற்கு முன்னர் இந்த விடயம் தொடர்பில் வாக்குமூலமொன்றை வழங்குமாறு நீதிமன்றம் உத்தரவிட்டிருந்த போதிலும், அவர் வருகை தராதமையினால் கடந்த 18 ஆம் திகதி அழைப்பாணையொன்று விடுக்கப்பட்டது. இந்த வழக்கு எதிர்வரும் 6 ஆம் திகதி விசாரணைக்கு உட்படுத்தப்படவுள்ளது."}