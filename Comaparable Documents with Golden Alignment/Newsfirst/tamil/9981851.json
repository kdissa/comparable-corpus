{"Header": ["\nஇலங்கை கடற்படையினருக்கு தமிழகத்தில் பயிற்சி வழங்குவது தொடர்பில் கவனம்"], "Time": ["\n01 Feb, 2017\t", "| 10:08 pm ", "\n"], "Url": "https://www.newsfirst.lk/tamil/2017/02/01/%e0%ae%87%e0%ae%b2%e0%ae%99%e0%af%8d%e0%ae%95%e0%af%88-%e0%ae%95%e0%ae%9f%e0%ae%b1%e0%af%8d%e0%ae%aa%e0%ae%9f%e0%af%88%e0%ae%af%e0%ae%bf%e0%ae%a9%e0%ae%b0%e0%af%81%e0%ae%95%e0%af%8d%e0%ae%95%e0%af%81/", "Content": "இலங்கை கடற்படையினருக்கு தமிழகத்தில் பயிற்சி வழங்குவது தொடர்பில் கவனம் செலுத்தப்பட்டுள்ளது. இந்த விடயம் தொடர்பில் கலந்துரையாடுவதற்கு கடற்படை தளபதி வைஸ் அட்மிரல் ரவிந்திர விஜேகுணரத்ன இந்தியாவிற்கு சென்றுள்ளதாக கடற்படை தெரிவித்துள்ளது. அதற்கமைய கடந்த 29 ஆம் திகதி தொடக்கம் இந்த கலந்துரையாடல் முன்னெடுக்கப்பட்டுள்ளதாக கடற்படை பேச்சாளர் லெப்டினன் கமாண்டர் வலாகுலகே குறிப்பிட்டுள்ளார். நாட்டில் நிலவிய அசாதாரண சூழ்நிலைக் காரணமாக முப்படையினருக்கு, தமிழகத்தில் பயிற்சி வழங்கும் நடவடிக்கைகள் கடந்த 2013 ஆம் ஆண்டு தொடக்கம் நிறுத்தப்பட்டிருந்தது. எனினும் தற்போது நீலகிரி மாவட்டத்திலுள்ள வெலிங்டன் முகாமில் இலங்கை கடற்படை வீரர்களுக்கான அலுவலக பயிற்சிகளை மேற்கொள்வதற்கு திட்டமிடப்பட்டுள்ளதாக கடற்படை பேச்சாளர் லெப்டினன் கமாண்டர் வலாகுலகே தெரிவித்துள்ளார். இந்த விவகாரம் உள்ளிட்ட பல விடயங்கள் குறித்து கடற்படை தளபதி, இந்திய கடற்படையினருடனும், அந்நாட்டு பாதுகாப்பு அமைச்சுடனும் பேச்சுவார்த்தையில் ஈடுபடவுள்ளதாகவும் அவர் குறிப்பிட்டுள்ளார்."}