{"Header": ["\n19 ஆவது சார்க் உச்சி மாநாடு மறு அறிவித்தல் வரை பிற்போடப்பட்டுள்ளது"], "Time": ["\n01 Oct, 2016\t", "| 9:06 am ", "\n"], "Url": "https://www.newsfirst.lk/tamil/2016/10/01/19-%e0%ae%86%e0%ae%b5%e0%ae%a4%e0%af%81-%e0%ae%9a%e0%ae%be%e0%ae%b0%e0%af%8d%e0%ae%95%e0%af%8d-%e0%ae%89%e0%ae%9a%e0%af%8d%e0%ae%9a%e0%ae%bf-%e0%ae%ae%e0%ae%be%e0%ae%a8%e0%ae%be%e0%ae%9f%e0%af%81/", "Content": "19 ஆவது சார்க் உச்சி மாநாடு மறு அறிவித்தல் வரை பிற்போடப்பட்டுள்ளதாக பாகிஸ்தான் அறிவித்துள்ளது. தெற்காசிய நாடுகளின் பிராந்திய ஒத்துழைப்புகளுக்கான கூட்டமைப்பான சார்க் அமைப்பின் 19 ஆவது உச்சிமாநாட்டை நவம்பர் 9 மற்றும் 10 ஆம் திகதிகளில் இஸ்லாமாபாத்தில் நடத்துவதற்கான அனைத்து ஏற்பாடுகளையும் பாகிஸ்தான் மேற்கொண்டிருந்தது. இந்த நிலைமையின் கீழ், சார்க் உச்சிமாடு காலவரையறையின்றி பிற்போடப்பட்டுள்ளது. எவ்வாறாயினும், சார்க் மாநாட்டை நடத்தும் புதிய திகதி குறித்து விரைவில் அறிவிக்கவுள்ளதாக பாகிஸ்தான் வெளிவிவகார அமைச்சு அறிவித்துள்ளது. பாகிஸ்தானின் இந்த தீர்மானம் தொடர்பில் சார்க் அமைப்பின் தற்போதைய தலைமைத்துவத்தை வகிக்கின்ற நேபாள பிரதமருக்கு அறிவிக்கப்பட்டுள்ளதாகவும் பாகிஸ்தானின் வெளிவிவகார அமைச்சு சுட்டிக்காட்டியுள்ளது. அண்மையில் இந்தியாவின் காஷ்மீர் பகுதியில் இராணுவ நிலையொன்றின் மீது நடத்தப்பட்ட தாக்குதலின் எதிரொலியாக சார்க் மாநாட்டில் கலந்துகொள்ளாதிருப்பதற்கு இந்தியா தீர்மானித்தது. இந்தியாவின் தீர்மானத்திற்கு ஆதரவாக சார்க் அமைப்பில் அங்கத்துவம் வகிக்கும் பங்களாதேஷ், நேபாளம் பூட்டான் மற்றும் ஆப்கானிஸ்தான் ஆகிய நாடுகளும் மாநாட்டைப் புறக்கணித்திருந்தமை குறிப்பிடத்தக்தாகும்."}