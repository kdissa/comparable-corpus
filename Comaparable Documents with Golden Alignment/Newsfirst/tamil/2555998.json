{"Header": ["\nஅரசியல் கட்சி ஆதரவாளர்கள் மீது நடத்தப்பட்ட துப்பாக்கிப் பிரயோகம் தொடர்பில் வாக்குமூலம் பதிவு"], "Time": ["\n01 Aug, 2015\t", "| 12:49 pm ", "\n"], "Url": "https://www.newsfirst.lk/tamil/2015/08/01/%e0%ae%85%e0%ae%b0%e0%ae%9a%e0%ae%bf%e0%ae%af%e0%ae%b2%e0%af%8d-%e0%ae%95%e0%ae%9f%e0%af%8d%e0%ae%9a%e0%ae%bf-%e0%ae%86%e0%ae%a4%e0%ae%b0%e0%ae%b5%e0%ae%be%e0%ae%b3%e0%ae%b0%e0%af%8d%e0%ae%95%e0%ae%b3/", "Content": "கொட்டாஞ்சேனை புளூமெண்டல் பகுதியில் அரசியல் கட்சி ஆதரவாளர்கள் சிலர் மீது நடத்தப்பட்ட துப்பாக்கிப் பிரயோகத்தில் பெண் ஒருவர் உயிரிழந்த சம்பவம் தொடர்பில் பலரிடம் வாக்குமூலம் பதிவுசெய்யப்பட்டுள்ளதாக பொலிஸார் தெரிவிக்கின்றனர். சந்தேகநபர்கள் இதுவரை அடையாளம் காணப்படவில்லை என பொலிஸ் ஊடகப் பேச்சாளரும், உதவிப் பொலிஸ் அத்தியட்சகருமான ருவன் குணசேகர குறிப்பிடுகின்றார். புளூமென்டல் பகுதியில் தேர்தல் பிரசாரத்தில் ஈடுபட்டிருந்த சிலர் மீது நேற்று (31) முற்பகல் அடையாளம் தெரியாதோரால் துப்பாக்கிப் பிரயோகம் நடத்தப்பட்டிருந்தது. இதன்போது பெண் ஒருவர் உயிரிழந்ததுடன், மேலும் 12 பேர் காயங்களுடன் தேசிய வைத்தியசாலையில் அனுமதிக்கப்பட்டனர். இந்த சம்பவம் இடம்பெற்ற சிறிதுநேரத்தில் பிரதேசத்தில் நடத்தப்பட்ட தேடுதலின்போது சந்தேகத்திற்கிடமான காரொன்றும், ரி_56 ரக துப்பாக்கி தோட்டாக்களும் கைப்பற்றப்பட்டிருந்ததாக பொலிஸ் ஊடகப் பேச்சாளர் தெரிவித்தார். சம்பவம் தொடர்பான விசாரணைகளை பொலிஸ் மாஅதிபரின் பணிப்பின் பேரில் குற்றப்புலனாய்வுப் பிரிவினர் முன்னெடுத்துள்ளதாகவும் பொலிஸ் ஊடகப் பேச்சாளர் கூறினார்."}