{"Header": ["\nநீதியரசர் சரத் டி ஆப்ரூ தாக்கல்செய்த அடிப்படை உரிமைகள் மனு விசாரிக்கப்பட்டது"], "Time": ["\n01 Dec, 2015\t", "| 8:24 pm ", "\n"], "Url": "https://www.newsfirst.lk/tamil/2015/12/01/%e0%ae%a8%e0%af%80%e0%ae%a4%e0%ae%bf%e0%ae%af%e0%ae%b0%e0%ae%9a%e0%ae%b0%e0%af%8d-%e0%ae%9a%e0%ae%b0%e0%ae%a4%e0%af%8d-%e0%ae%9f%e0%ae%bf-%e0%ae%86%e0%ae%aa%e0%af%8d%e0%ae%b0%e0%af%82-%e0%ae%a4/", "Content": "சட்டமா அதிபர் மற்றும் பொலிஸ்மா அதிபர் உள்ளிட்ட சிலரை பிரதிவாதிகளாகக் குறிப்பிட்டு நீதியரசர் சரத் டி ஆப்ரூ தாக்கல்செய்த அடிப்படை உரிமைகள் மனு, உயர்நீதிமன்றத்தினால் இன்று விசாரணைக்கு எடுத்துக்கொள்ளப்பட்டது. பிரதம நீதியரசர் கே. ஶ்ரீபவன், பிரியந்த ஜயவர்தன மற்றும் அனில் குணரத்ன ஆகிய நீதியரசர்கள் குழாம் முன்னிலையில் இந்த மனு விசாரணைக்கு எடுத்துக்கொள்ளப்பட்டது. தனக்கெதிராக சட்டமா அதிபரால் தாக்கல் செய்யப்பட்ட குற்றச்சாட்டுகள் சட்டப்பூர்வமானவை அல்லவென்பதால், அதுதொடர்பான வழக்கை இடைநிறுத்துமாறு நீதியரசர் சரத் டி ஆப்ரூ தனது மனுவில் கோரிக்கை விடுத்துள்ளார். பொலிஸ்மா அதிபர், சட்டமா அதிபர் மற்றும் விசாரணைகளை முன்னெடுத்த குற்றப்புலனாய்வுத் திணைக்கள உத்தியோகத்தர்கள் இந்த மனுவில் பிரதிவாதிகளாகக் குறிப்பிடப்பட்டுள்ளனர். மனு நீதிமன்றத்தில் அழைக்கப்பட்ட சந்தர்ப்பத்தில், பெண்ணொருவரை துஷ்பிரயோகத்திற்கு உட்படுத்திய சம்பவம் தொடர்பிலேயே இந்த குற்றப்பத்திரிகை தாக்கல் செய்யப்பட்டுள்ளதாக, சட்டமா அதிபர் சார்பாக பிரசன்னமாகியிருந்த மேலதிக சொலிஸ்டர் நாயகம் யசந்த கோதாகொட நீதிமன்றத்தில் தெரிவித்தார். இதன் காரணமாக மனுவை விசாரணைக்கு எடுக்கவேண்டாமெனவும் மேலதிக சொலிஸ்டர் நாயகம் உயர்நீதிமன்றத்திடம் கோரிக்கை விடுத்தார். துஷ்பிரயோகத்திற்கு உள்ளானதாகக் கூறப்படும் பெண் சார்பில் நீதிமன்றத்தில் ஆஜராகிய சட்டத்தரணி புலஸ்தி ஹேவாமான்னவும் இந்த வேண்டுகோளை ஆமோதித்தார். எவ்வாறாயினும், சட்டபூர்வமற்ற முறையில் தமது கட்சிக்காரருக்கு எதிராக மேல்நீதிமன்றத்தில் இந்த குற்றப்பத்திரிகை தாக்கல் செய்யப்பட்டுள்ளதாக மனுதாரர் சார்பாக ஆஜரான சட்டத்தரணி மனோகர டி சில்வா சுட்டிக்காட்டினார். இரண்டு தரப்பு வாதங்களையும் செவிமடுத்த உயர்நீதிமன்றம், மனு மீதான விசாரணையை எதிர்வரும் 4 ஆம் திகதி வரை ஒத்திவைத்துள்ளது."}