{"Header": ["\nமலையக பிரதேசங்களில் 20 வீதமான பகுதிகளில் மண்சரிவு அபாயம்"], "Time": ["\n04 Jun, 2016\t", "| 8:17 am ", "\n"], "Url": "https://www.newsfirst.lk/tamil/2016/06/04/%e0%ae%ae%e0%ae%b2%e0%af%88%e0%ae%af%e0%ae%95-%e0%ae%aa%e0%ae%bf%e0%ae%b0%e0%ae%a4%e0%af%87%e0%ae%9a%e0%ae%99%e0%af%8d%e0%ae%95%e0%ae%b3%e0%ae%bf%e0%ae%b2%e0%af%8d-20-%e0%ae%b5%e0%af%80%e0%ae%a4/", "Content": "மலையகப் பிரதேசங்களில் 20 வீதமான பகுதிகளில் மண்சரிவு ஏற்படக்கூடிய அபாயம் நிலவுவதாக அனர்த்த முகாமைத்துவ அமைச்சு குறிப்பிட்டுள்ளது. அத்தகைய இடங்களை தேசிய கட்டட ஆராய்ச்சி நிறுவகம் அடையாளம் கண்டு, வரைபடமொன்றை  தயாரித்துள்ளதாக அமைச்சர் அனுர பிரியதர்ஷன யாப்பா தெரிவித்துள்ளார். மண்சரிவு அபாயம் நிலவும் இடங்களை அடையாளம் காண்பதற்கான தனியான திட்டமொன்று நடைமுறைப்படுத்தப்பட்டுள்ளதாகவும் இடர் முகாமைத்துவ அமைச்சர் சுட்டிக்காட்டினார். இதேவேளை, கண்டி, கேகாலை, களுத்துறை மாவட்டங்களுக்கு விடுக்கப்பட்டிருந்த மண்சரிவு அபாய எச்சரிக்கை தொடர்ந்தும் அமுலில் உள்ளதாக தேசிய கட்டட ஆராய்ச்சி நிறுவனத்தின் மண்சரிவு ஆய்வு மற்றும் அனர்த்த முகாமைத்துவ பிரிவு அறிவித்துள்ளது. ஓரளவு மழை பெய்யும் சந்தர்ப்பங்களில் கூட இந்த பிரதேசங்களிலுள்ள மக்கள் எச்சரிக்கையுடன் இருக்க வேண்டும் எனவும் தேசிய கட்டட ஆராய்ச்சி நிறுவகம் அறிவுறுத்தல் விடுத்துள்ளது. அண்மையில் ஏற்பட்ட மண்சரிவு அனர்த்தங்கள் காரணமாக 103 பேர் காணாமற்போயுள்ளதாக இடர் முகாமைத்துவ நிலையத்தின் பிரதிப் பணிப்பாளர் பிரதீப் கொடிப்பிலி சுட்டிக்காட்டியுள்ளார். மண்சரிவு மற்றும் வெள்ள அனர்த்தங்களால் இடம்பெயர்ந்த 10,674 பேர் 133 தற்காலிக முகாம்களில் தொடர்ந்தும் தங்கியுள்ளதாக அவர் குறிப்பிட்டுள்ளார். அனர்த்தங்களால் இதுவரை 86 மரணங்கள் பதிவாகியுள்ளன. மண்சரிவு மற்றும் வெள்ளம் போன்ற இயற்கை அனர்த்தங்களால் 666 வீடுகள் முற்றாகவும், 4861 வீடுகள் பகுதியளவிலும் சேதமடைந்துள்ளதாக இடர் முகாமைத்துவ பிரிவின் பிரதிப் பணிப்பாளர் மேலும் கூறியுள்ளார்."}