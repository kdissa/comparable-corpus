{"Header": ["\nமே தினத்தை முன்னிட்டு கொழும்பில் விசேட வாகனப் போக்குவரத்துத் திட்டம்"], "Time": ["\n01 May, 2015\t", "| 8:22 am ", "\n"], "Url": "https://www.newsfirst.lk/tamil/2015/05/01/%e0%ae%ae%e0%af%87-%e0%ae%a4%e0%ae%bf%e0%ae%a9%e0%ae%a4%e0%af%8d%e0%ae%a4%e0%af%88-%e0%ae%ae%e0%af%81%e0%ae%a9%e0%af%8d%e0%ae%a9%e0%ae%bf%e0%ae%9f%e0%af%8d%e0%ae%9f%e0%af%81-%e0%ae%95%e0%af%8a-2/", "Content": "மே தினத்தை முன்னிட்டு விசேட வாகனப் போக்குவரத்து திட்டத்துடன் பாதுகாப்பு ஏற்பாடுகளும் முன்னெடுக்கப்பட்டுள்ளதாக பொலிஸார் தெரிவிக்கின்றனர். பாதுகாப்பு ஏற்பாடுகளுக்காக 2800 பொலிஸ் உத்தியோகத்தர்கள் சேவையில் ஈடுபடுத்தப்படவுள்ளதாக பொலிஸ் ஊடகப் பேச்சாளரும், உதவிப் பொலிஸ் அத்தியட்சகருமான ருவன் குணசேகர குறிப்பிடுகின்றார். கொழும்பு நகரத்தை மையமாகக் கொண்டு 17 மே தின கூட்டங்களும், ஊர்வலங்களும் ஏற்பாடு செய்யப்பட்டுள்ளன. மே தின ஊர்வலங்கள் காரணமாக கொழும்பு நகரிலுள்ள பல வீதிகள் நண்பகல் 12 மணியிலிருந்து இரவு 7 மணிவரை மூடப்படவுள்ளன. ரி.பி. ஜாயா மாவத்தை, டி.ஆர். விஜயவர்தன மாவத்தை, வொக்ஸோல் வீதி, இப்பன்வல சந்தி, தர்மபால மாவத்தை, பேஸ்லைன் வீதி உள்ளிட்ட பல வீதிகளில் இன்று விசேட வாகனப் போக்குவரத்துத் திட்டம் அமுல்படுத்தப்படவுள்ளது. இதேவேளை, மே மாதம் 03 ஆம் திகதி வெசாக் பண்டிகையை முன்னிட்டு இடம்பெறவுள்ள நிகழ்வுகள் காரணமாகவும் கொழும்பின் சில பிரதேசங்களில் விசேட வாகனப் போக்குவரத்து திட்டம் முன்னெடுக்கப்படவுள்ளது. வெசாக் பண்டிகையை முன்னிட்டு பொலிஸ் நிலையங்களின் மட்டத்திலும் பாதுகாப்பு ஏற்பாடுகள் மேற்கொள்ளப்பட்டுள்ளதாக பொலிஸ் ஊடகப் பேச்சாளர் தெரிவிக்கின்றார். குறிப்பாக வெசாக் அலங்காரங்களை பார்வையிட சைக்கிள் மற்றும் மோட்டார் சைக்கிள்களில் பயணம் செய்வோர் வீதி ஒழுங்குகளுக்கு மதிப்பளிக்க வேண்டுமெனவும் பொலிஸ் ஊடகப் பேச்சாளரும், உதவிப் பொலிஸ் அத்தியட்சகருமான ருவன் குணசேகர மேலும் குறிப்பிட்டுள்ளார்."}