{"Header": ["\nමධුෂ් අත්අඩංගුවට ගැනීමට විශේෂ කණ්ඩායමක්…"], "Time": ["\n02 Apr, 2019\t", "| 6:19 am ", "\n"], "Url": "https://www.newsfirst.lk/sinhala/2019/04/02/%e0%b6%b8%e0%b6%b0%e0%b7%94%e0%b7%82%e0%b7%8a-%e0%b6%85%e0%b6%ad%e0%b7%8a%e0%b6%85%e0%b6%a9%e0%b6%82%e0%b6%9c%e0%b7%94%e0%b7%80%e0%b6%a7-%e0%b6%9c%e0%b7%90%e0%b6%b1%e0%b7%93%e0%b6%b8%e0%b6%a7/", "Content": "COLOMBO (News 1st) : ඩුබායි රාජ්‍යයෙන් පිටුවහල් කිරීමට නියමිත පාතාල නායක මාකඳුරේ මධුෂ් ඇතුළු පිරිස මෙරට ආරක්ෂක අංශ භාරයට ගැනීම සඳහා කටුනායක බණ්ඩාරනායක ජාත්‍යන්තර ගුවන්තොටුපළ වෙත විශේෂ කණ්ඩායමක් යොමු කර තිබේ. පොලීසිය සඳහන් කළේ, ඩුබායිහිදී අත්අඩංගුවට ගත් මාකඳුරේ මධුෂ්, ගායක අමල් පෙරේරා ඇතුළු 20 දෙනෙකුගෙන් සමන්විත පිරිසක් නුදුරේදීම මෙරටට පිටුවහල් කිරීමට නියමිතව ඇති බවයි. ඔවුන් ප්‍රශ්න කිරීම සඳහා ආරක්ෂක අංශ භාරයට ගැනීමට මෙම විශේෂ කණ්ඩායම අනියුක්ත කර තිබේ. පොලීසිය ප්‍රකාශ කළේ, එම කණ්ඩායම රාජ්‍ය බුද්ධි අංශය, අපරාධ පරික්ෂණ දෙපාර්තමේන්තුව, මත්ද්‍රව්‍ය නාශක කාර්යාංශය සහ කොළඹ අපරාධ කොට්ඨාසයේ නිලධාරීන් 25 දෙනෙකුගෙන් පමණ සමන්විත බවයි. පැය 24 පුරා අදාළ කණ්ඩායම ගුවන්තොටුපළේ රඳවා තිබේ. මේ අතර, ඩුබායිහිදී අත්අඩංගුවට පත් ව සිටි මොහොමඩ් නජීම් මොහොමඩ් ඉම්රාන් නොහොත් කංජිපානී ඉම්රාන් ඇතුළු සිව්දෙනෙකු පසුගිය 29 වනදා මෙරටට පිටුවහල් කිරිමෙන් අනතුරුව අත්අඩංගුවට ගනු ලැබී ය."}