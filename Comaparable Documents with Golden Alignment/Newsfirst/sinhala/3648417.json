{"Header": ["\nගෙවුණු දවස උණුසුම් කළ පුවත්…"], "Time": ["\n04 Jan, 2019\t", "| 5:59 am ", "\n"], "Url": "https://www.newsfirst.lk/sinhala/2019/01/04/%e0%b6%9c%e0%b7%99%e0%b7%80%e0%b7%94%e0%b6%ab%e0%b7%94-%e0%b6%af%e0%b7%80%e0%b7%83-%e0%b6%8b%e0%b6%ab%e0%b7%94%e0%b7%83%e0%b7%94%e0%b6%b8%e0%b7%8a-%e0%b6%9a%e0%b7%85-%e0%b6%b4%e0%b7%94%e0%b7%80-170/", "Content": "1. දයාසිරි ජයසේකර ශ්‍රී ලංකා නිදහස් පක්ෂයේ මහ ලේකම්වරයා ලෙස පත් කෙරේ : මධ්‍යම කාරක සභා රැස්වීමේදී ශ්‍රී ලංකා නිදහස් පක්ෂයේ තාවකාලික මහ ලේකම්වරයා ලෙස පාර්ලිමේන්තු මන්ත්‍රී දයාසිරි ජයසේකර මහතා පත් කළ බව පාර්ලිමේන්තු මන්ත්‍රී නිශාන්ත මුතුහෙට්ටිගම මහතා පවසයි. 2. සිංගප්පූරු – ශ්‍රී ලංකා නිදහස් වෙළෙඳ ගිවිසුම ගැන අපූරු කරුණු රැසක් හෙළි වෙයි : සිංගප්පූරු – ශ්‍රී ලංකා නිදහස් වෙළෙඳ ගිවිසුම පිළිබඳව කරුණු සොයා බැලීමට පත් කළ විශේෂඥ කමිටු වාර්තාව තව ත් අපූරු කරුණු රැසක් හෙළිදරව් කරයි. 3. මංගලගේ යෝජනාවට රවී විරුද්ධ වෙයි : මේ වසරේ මුල් මාස 4 ඇතුළත ණය වාරික හා පොළී ගෙවීම සඳහා රජයේ බැංකුවලින් අමෙරිකානු ඩොලර් මිලියන දහසක අරමුදල් සපයා ගැනීමට කැබිනට් මණ්ඩලය අනුමැතිය ලබා දී තිබේ. දි අයිලන්ඩ් පුවත්පත වාර්තා කළේ, මුදල් අමාත්‍ය මංගල සමරවීර මහතා ඒ සඳහා ඉදිරිපත් කළ කැබිනට් පත්‍රිකාවට අමාත්‍ය රවී කරුණානායක මහතා දැඩි ලෙස විරෝධය පළ කළ බවයි. 4. මොරටුව මහ නගර සභාවේ විපක්ෂයේ අසුන් ගෙන සිටි ශ්‍රී.ල.නි.ප. මන්ත්‍රීවරු පොහොට්ටුවට එක්වෙති : මොරටුව මහ නගර සභාවේ විපක්ෂයේ අසුන් ගෙන සිටි ශ්‍රී ලංකා නිදහස් පක්ෂ මන්ත්‍රීවරුන් 4 දෙනා ශ්‍රී ලංකා පොදුජන පෙරමුණට සහය පළ කරමින් ආණ්ඩු පක්ෂයේ අසුන් ගෙන ඇත. 5. ගෝඨාභයට එරෙහි නඩු විභාගය 22 වැනි දා සිට දිනපතා විභාගයට : හිටපු ආරක්ෂක ලේකම් ගෝඨාභාය රාජපක්ෂ මහතා ඇතුළු 7 දෙනෙකුට එරෙහිව නීතිපතිවරයා පවරා ඇති නඩුව මෙම මස 22 වැනි දා සිට දිනපතා විභාගයට ගැනීමට කොළඹ විශේෂ ත්‍රිපුද්ගල මහාධිකරණ විනිසුරු මඩුල්ල තීරණය කර තිබේ. 6. චීනයේ චැන්ග් ඊ 4 සඳ මතට ගොඩ බස්වයි : චීනය කක්ෂගත කළ චැන්ග් ඊ 4 රොබෝ රෝවර් යානය සාර්ථකව සඳ මතට ගොඩබස්වා තිබේ."}