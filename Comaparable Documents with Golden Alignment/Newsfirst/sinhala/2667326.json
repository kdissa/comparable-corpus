{"Header": ["\nසති 2ක් තුළ පේරාදෙණිය සරසවි සිසුන්ගෙන් 40%කට ඉන්ෆ්ලුවෙන්සා"], "Time": ["\n04 Apr, 2017\t", "| 7:11 pm ", "\n"], "Url": "https://www.newsfirst.lk/sinhala/2017/04/04/%e0%b7%83%e0%b6%ad%e0%b7%92-2%e0%b6%9a%e0%b7%8a-%e0%b6%ad%e0%b7%94%e0%b7%85-%e0%b6%b4%e0%b7%9a%e0%b6%bb%e0%b7%8f%e0%b6%af%e0%b7%99%e0%b6%ab%e0%b7%92%e0%b6%ba-%e0%b7%83%e0%b6%bb%e0%b7%83%e0%b7%80/", "Content": "ඉන්ෆ්ලුවෙන්සා තත්ත්වය ශීඝ්‍රයෙන් පැතිරීයාම හේතුවෙන් වසා දැමුණු පේරාදෙණිය විශ්වවිද්‍යාල භූමියෙන් සිසුන් ඉවත් කිරීමට මේ වන විට පියවර ගෙන තිබේ. විශ්වවිද්‍යාලයේ සෞඛ්‍ය මධ්‍යස්ථානයේ ප්‍රධාන වෛද්‍ය නිලධාරීවරයා පැවසුවේ, සිසුන්ගෙන් 40% කට පමණ ඉන්ෆ්ලුවෙන්සා වැළඳී ඇති බව ය. ඉන්ෆ්ලුවෙන්සා තත්ත්වය පැතිරයාමත් සමග පේරාදෙණිය විශ්වවිද්‍යාලය තාවකාලිකව වසා දැමීමට පාලනාධිකාරිය තීරණය කළේ ය. විශ්වවිද්‍යාල‍යේ සෞඛ්‍ය මධ්‍යස්ථානයට පැමිණි රෝගී සිසුන් අතරින් පිරිසක් පේරාදෙණිය මහ රෝහලට මාරු කර යවා තිබේ. ඉන්ෆ්ලුවෙන්සා මෙන් ම මේ දිනවල ඩෙංගු රෝගීන් වාර්තා වීම ද ඉහළ ගොස් තිබේ. ගෙවුණු මාස 3ක කාලය තුළ වාර්තා වී ඇති ඩෙංගු මරණ සංඛ්‍යාව 53කි. රජයේ මෙන් ම පෞද්ගලික රෝහල්වලට ද ඉන්ෆ්ලුවෙන්සා සහ ඩෙංගු රෝගීන් විශාල වශයෙන් ප්‍රතිකාර ගැනීමට පැමිණෙන පසුබිම තුළ සිකුරාදා යළි ත් වැඩ වර්ජනයක නිරතවීමට රජයේ වෛද්‍ය නිලධාරීන්ගේ සංගමය සූදානම් වේ. ඔවුන් මේ වැඩ වර්ජනයට සූදානම් වන්නේ පෞද්ගලික වෛද්‍ය විද්‍යාලය සම්බන්ධ ගැටලුව මුල්කර ගනිමිනි."}