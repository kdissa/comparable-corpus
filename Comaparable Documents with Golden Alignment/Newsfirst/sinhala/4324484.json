{"Header": ["\n‘එක්ව සදමු වනිතා පවුරක්’ වැඩසටහනේ දෙවන දිනය කතරගමදී හා යාපනයේදී: වැඩසටහනට ඉහළ ජනතා ප්‍රතිචාර (VIDEO)"], "Time": ["\n04 Dec, 2015\t", "| 8:13 pm ", "\n"], "Url": "https://www.newsfirst.lk/sinhala/2015/12/04/%e0%b6%91%e0%b6%9a%e0%b7%8a%e0%b7%80-%e0%b7%83%e0%b6%af%e0%b6%b8%e0%b7%94-%e0%b7%80%e0%b6%b1%e0%b7%92%e0%b6%ad%e0%b7%8f-%e0%b6%b4%e0%b7%80%e0%b7%94%e0%b6%bb%e0%b6%9a%e0%b7%8a-%e0%b7%80%e0%b7%90-3/", "Content": "‘එක්ව සදමු වනිතා පවුරක්’ දැනුවත් කිරීමේ වැඩසටහන අද දෙවන දිනටත් කතරගමදී හා යාපනයේදී ක්‍රියාත්මක විය. ආර්ථිකයට මෙන් ම සමාජ ප්‍රගමනයට මහඟු දායකත්වයක් සපයන කාන්තාවන් සවිබල ගැන්වීම එක්ව සදමු වනිතා පවුරක් වැඩසටහනේ ප්‍රධාන අරමුණ ය. කාන්තාවන්ගේ සුරක්ෂිත භාවය හා සාමානාත්මතාවය වෙනුවෙන් දියත් වන මෙම වැඩසටහන සංවිධාන කරන්නේ, නිව්ස් ෆස්ට්, සිරස ශක්ති හා ශ්‍රී ලංකා පොලීසිය, පළාත් සභා හා පළාත් පාලන අමාත්‍යංශය, දිස්ත්‍රික් ලේකම් කාර්යාල හා ප්‍රාදේශීය ලේකම් කාර්යල එක්ව ය. නගරයේ සැරිසරමින් දැනුවත් කිරීම් සිදු කෙරුණේ, ඔවුන් මුහුණ දෙන ගැටලු පිළිබඳව රටට කියන්නට අවස්ථාවක් ද හිමි කර දෙමිනි. අපමණ දුක් ගැහැට විඳ ගනිමින් ජීවිතයත්, පවුලත් සමබරව ගෙනයන්නට වෙහෙසෙන ශ්‍රී ලාංකීය කාන්තාවගේ සේවය අගයමින් ක්‍රියාත්මක මෙම වැඩසටහන ගෙන් ගෙට යමින් කාන්තාවන් දැනුවත් කිරීම සිදු කළේ ය. බොහෝ නිවෙස්වල කාන්තාවන් විදේශ ගතව සිටියේ, පවුලේ බර සිය කර මත පටවා ගනිමිනි. කාන්තාවන් සවිබල ගැන්වීමේ තව ත් වැඩසටහනක් අද යාපනයේදී ද ක්‍රියාත්මක විය. රාජේෂ්වරී ශාලාවේ පැවති සමාරම්භක වැඩසටහනේදී ඔවුන්ව දැනුවත් කෙරුණු අතර ගැටලු ඉදිරිපත් කිරීමට ද අවස්ථාව හිමි කර දුන්නේ ය. යාපනය නගරයේ සැරිසරමින් කාන්තා සුරක්ෂිතභාවය සහ සමානාත්මතාවය පිළිබඳව දැනුවත් කෙරුණේ, බොහෝ පිරිසකගේ සහභාගීත්වයෙනි. ඉන් නොනැවතුණු අප කණ්ඩායම කාන්තාවන් සවිබල ගන්වමින් ගෙයින් ගෙට යමින් ජනතාව දැනුවත් කළේ ය."}