{"Header": ["\nදවුල්දෙන ඤාණිස්සර මහ නා හිමියන්ගේ දේහය පිළිබඳ අදාහන පූජෝත්සවය 6 වන දා"], "Time": ["\n04 Apr, 2017\t", "| 7:37 am ", "\n"], "Url": "https://www.newsfirst.lk/sinhala/2017/04/04/%e0%b6%af%e0%b7%80%e0%b7%94%e0%b6%bd%e0%b7%8a%e0%b6%af%e0%b7%99%e0%b6%b1-%e0%b6%a4%e0%b7%8f%e0%b6%ab%e0%b7%92%e0%b7%83%e0%b7%8a%e0%b7%83%e0%b6%bb-%e0%b6%b8%e0%b7%84-%e0%b6%b1%e0%b7%8f-%e0%b7%84/", "Content": "මහ නා හිමියන්ගේ දේහයට අවසන් ගෞරව දැක්වීමට ඊයේ දිනයේ මැති ඇමතිවරු, දායක සභාව ඇතුළු විශාල පිරිසක් එක්වූහ. අග්‍රාමාත්‍ය රනිල් වික්‍රමසිංහ මහතා ද නාහිමියන්ගේ දේහයට අවසන් ගෞරව දැක්වීය. ආදාහන කමිටුව පැවසුවේ, මහ නාහිමියන්ගේ ආදාහන පූජෝත්සවය පූර්ණ රාජ්‍ය ගෞරව සහිත ලබන 6 වනදා නිදහස් චතුරශ්‍රයේදී පැවැත්වීමට නියමිත බවයි. අමරපුර මහා නිකායේ උත්තරීතර මහා නායක, අග්ග මහාපණ්ඩිත අතිපූජ්‍ය දවුල්දෙන ඤාණිස්සර මහ නා හිමියන් අපවත්වන විට උන්වහන්සේගේ වයස අවුරුදු 103කි. 1915 දෙසැම්බර් මස 31 වන දා බදුල්ල – දවුල්දෙන ග්‍රාමයේදී උන්වහන්සේ උපත ලැබී ය. ළමා වියේ සිට ම පන්ස‍ලේ ඇසුරට හුරුවුණු උන්වහන්සේ 1928 මාර්තු 08 වන දින සපුගොල්ල ත‍පෝධනාරාම මූල මහා විහාරයේදී පැවිදි දිවියට එළැඹිණ. දවුල්දෙන මහා නාහිමියන් ධර්ම ශාස්ත්‍රඥානයෙන් පරිපූර්ණ වියත් පර්ඩිරුවනක් බවට පත්වුණේ මාලිගාකන්දේ විද්යෝදය පිරිවෙනේ බහුශ්‍රැත, ධර්ම විනයධර නා හිමිවරුන්ගේ ආශ්‍රයෙනි. තමන් වහන්සේගේ ධර්ම ශාස්ත්‍රීය සේවාව විදේශවලට ද ලබා දෙන්නට සමත් ජාත්‍යන්තර භාෂා ඥානය ද උන්වහන්සේ ලබාගත්හ. සිංහළ, ඉංග්‍රීසි, පාලි, සංස්කෘත, තායි, චීන, ප්‍රාගෘත භාෂා පිළිබඳ හසළ දැණුමින් සමන්විත උන්වහන්සේ වඩාත් ප්‍රකටව සිටියේ සංස්කෘත භාෂා විශාරදයෙකු ලෙසිනි."}