{"Header": ["\nලෝක ළමා දිනය අද"], "Time": ["\n01 Oct, 2018\t", "| 8:01 am ", "\n"], "Url": "https://www.newsfirst.lk/sinhala/2018/10/01/%e0%b6%bd%e0%b7%9d%e0%b6%9a-%e0%b7%85%e0%b6%b8%e0%b7%8f-%e0%b6%af%e0%b7%92%e0%b6%b1%e0%b6%ba-%e0%b6%85%e0%b6%af/", "Content": "COLOMBO (News 1st) : ලෝක ළමා දිනය අදට යෙදී තිබේ. මෙවර එහි තේමාව වී ඇත්තේ, දිරියෙන් පෙරට යන්න ළමා කැළට සවිය දෙන්න යන්නයි. අපගේ ළමාවිය අවුරා තැබූ ආර්ථික හා සමාජ අභියෝග බොහොමයකින් අද අපගේ දරුවන් නිදහස් කොට තැබීමට අපි සමත්ව ඇතැයි ජනාධිපති මෛත්‍රීපාල සිරිසේන මහතා පවසයි. ජනාධිපතිවරයා ඒ බව පැවසුවේ අදට යෙදී තිබෙන ලෝක ළමා දිනය වෙනුවෙන් නිවේදනයක් නිකුත් කරමිනි. ජනාධිපතිවරයා පැවසුවේ අධ්‍යාපන, සෞඛ්‍ය  ආදි සේවාවන් සෑම දුෂ්කර ගමග් පාසා වෙනසකින් තොරව සපයමින් ලෝකයේ සංර්ධිත රටවල සමාජ සංවර්ධන සීමාවන්ට ලගාවීමට අපට හැකියාව ලැබී ඇති බවයි. ළමා ශ්‍රමය පිටුදකිමින් සියලු දරුවන්ගේ අධ්‍යාපන අයිතිය තහවුරු කරමින් ළමා අයිතිවාසිකම් පිළිබඳ සියලු ජාත්‍යන්තර එකගතා හෝ ප්‍රඥප්තීන්ට අනුගතව කටයුතු කිරීමට අපට හැකිව ඇතැයි ද ජනාධිපතිවරයා සඳහන් කළේ ය. එහෙත් ළමා වියේදී අපට හිමිව තිබී අපේ දරුවන් වෙතින් ගිලිහුණු උරුමයක් ඇති බව පැවසු ජනාධිපතිතුමා කියා සිටියේ ඒ අප අත්විඳි ළමාවියේ නිදහස බවයි. අධ්‍යාපනයේ තරගය විසින් ද නාගරීකරණය හෝ ජීවන මාදිලියේ සිදුවී ඇති වේගවත් පරිවර්තනයන් හේතුවෙන්ද දරුවන්ගෙන් උදුරාගෙන ඇති නිදහස සහ විචිත්‍රවත් භාව ලෝකය යලි ඔවුන් වෙත දිනාදිය හැකි මං සෙවීම වැඩිහිටි අප කාගේත් වගකීමක් බවද ජනාධිපතිතුමා අවධාරණය කළේ ය. මේ අතර ලෝක වැඩිහිටි දිනය ද අදට යෙදී තිබේ. මෙවර එහි තේමාව වී ඇත්තේ, මානව අයිතින් සුරැකීමට සම්බන්ධ වැඩිහිටියන් සමරමු යන්නයි. ශ්‍රී ලංකාවේ මෙන් ම ලෝකයේ ද වැඩිහිටි ජනගහනය ශීඝ්‍රයෙන් ඉහළ යමින් පවතින අතර වර්ෂ 1964 දී 5.4%ක් වූ වයස අවුරුදු 60ට වැඩි අයගේ ප්‍රතිශතය 2001 දී 9.2% ටත් 2012 දී 12.5%ටත් වැඩිව තිබෙනවා. 2050 වනවිට පුරෝකතනය කර ඇති වැඩිහිටි ජනගහනය 30% කි. දැනට ශ්‍රී ලංකාවේ වැඩිහිටියන් මිලියන 2.5ක් පමණ ජීවත්වන අතර වර්ෂ 2041 වනවිට ශ්‍රී ලංකාවේ වැඩිහිටි ජනගහනයෙන් 25% ක් අවුරුදු 60 ඉක්මවූ පුද්ගලයින් වනු ඇති."}