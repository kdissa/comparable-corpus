{"Header": ["\nහිටපු ජනපති මහින්දගේ මාධ්‍ය සම්බන්ධීකරණ ලේකම්වරයාගෙන් නිවේදනයක්"], "Time": ["\n01 Jun, 2015\t", "| 10:38 pm ", "\n"], "Url": "https://www.newsfirst.lk/sinhala/2015/06/01/%e0%b7%84%e0%b7%92%e0%b6%a7%e0%b6%b4%e0%b7%94-%e0%b6%a2%e0%b6%b1%e0%b7%8f%e0%b6%b0%e0%b7%92%e0%b6%b4%e0%b6%ad%e0%b7%92%e0%b6%9c%e0%b7%9a-%e0%b6%b8%e0%b7%8f%e0%b6%b0%e0%b7%8a%e2%80%8d%e0%b6%ba/", "Content": "සිරිලිය සවිය වැඩසටහන යටතේ පවත්වාගෙන ගිය බැංකු ගිණුමක් සම්බන්ධයෙන් හිටපු ජනාධිපති මහින්ද රාජපක්ෂ මහතාගේ බිරිඳ ශිරන්ති රාජපක්ෂ මහත්මියගෙන් අද පෙරවරුවේ පොලිස් මූල්‍ය අපරාධ කොට්ඨාසය ප්‍රකාශයක් ලබා ගත්තේ ය. පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා සඳහන් කළේ, ආරක්ෂාව වෙනුවෙන් ආරක්ෂිත ස්ථානයකදී එම ප්‍රකාශය ලබා ගත් බව ය. හිටපු ජනාධිපතිවරයාගේ බිරිඳ ශිරන්ති රාජපක්ෂ මහත්මියගේ පැමිණීම අපේක්ෂාවෙන් අද පෙරවරුවේ කොළඹ කොල්ලුපිටියේ, කාල්විල් පෙදෙසේ පිහිටි පොලිස් මූල්‍ය අපරාධ කොට්ඨාසය ඉදිරිපිට මාධ්‍යවේදීන් ඇතුළු පිරිසක් රැස්ව සිටියහ. එහෙත් ඇය එහි නොපැමිණි අතර වෙනත් ආරක්ෂිත ස්ථානයක ප්‍රකාශය ලබා ගත් බව පසුව පොලිස් මාධ්‍ය ප්‍රකාශකවරයා පැවසී ය. මේ අතර ශිරන්ති රාජපක්ෂ මහත්මිය එම ප්‍රකාශය ලබාදීම සඳහා ඔවුන් රැඳී සිටින මිරිහානේ පිහිටි නිවසෙන් පිටවන අයුරු දැක්වෙන ඡායාරූප කිහිපයක් අද පෙරවරුවේ මාධ්‍යයට නිකුත් කෙරිණි. පොලිස් මාධ්‍ය ප්‍රකාශකවරයා පැවසුවේ, රාජපක්ෂ මහත්මියගෙන් පැය දෙක හමාරක පමණ කාලයක් ප්‍රකාශ ලබා ගත් බව ය. මේ අතර හිටපු ජනාධිපති මහින්ද රාජපක්ෂ මහතාගේ මාධ්‍ය සම්බන්ධීකරණ ලේකම්වරයා අද පස්වරුවේ ඒ සම්බන්ධයෙන් නිවේදනයක් නිකුත් කර තිබිණි. එහි දැක්වුණේ, සිරිලිය සවිය නමැති රාජ්‍ය නොවන සංවිධානය රජයේ දේපළ හෝ මුදල් කිසිවක් භාවිත කර නැතැයි ශිරන්ති රාජපක්ෂ මහත්මිය අද පොලිස් මූල්‍ය අපරාධ කොට්ඨාසයට දැන්වූ බව ය. කාල්ටන් සුවඋදාන නමින් වැඩසටහනක් සිරිලිය සවිය යටතේ පවත්වාගෙන ගිය බව ත් එහි අරමුණ නව ළමා රෝහලක් ඉදිකිරීම බව ත් ඇය සිය ප්‍රකාශයෙන් පැහැදිලි කර තිබේ. සිරිලිය සවිය වෙනුවෙන් රාජ්‍ය බංකුවක සුදුවැල්ල ශාඛාවේ ගිණුම ආරම්භ කර ඇත්තේ, රාජපක්ෂ මහත්මියගේ ගමන් බලපත්‍රයේ අංකයට බව ද හිටපු ජනාධිපතිවරයාගේ මාධ්‍ය සම්බන්ධීකරණ ලේකම්වරයා පවසයි. ඔහු නිකුත් කළ නිවේදනයේ දැක්වෙන්නේ, ඇය සමග තව ත් දෙදෙනෙකුට සංවිධානයේ චෙක්පත් අත්සන් කිරීමේ බලය පවරා තිබූ බව ය. කෙසේ වෙතත් ව්‍යාජ හැඳුනුම්පත් අංක එම ගිණුමට යොදා ඇතැයි නැගෙන චෝදනාවට ප්‍රතිචාර දක්වන එම ලිපිය පවසන්නේ, බැංකුවේ පරිගණක පද්ධතියට දත්ත ඇතුළත් කිරීමේදී අතපසු වීමක් සිදුව ඇතැයි පෙනී යන බව ය. මේ අතර අද පස්වරුවේ සිරිලිය සවිය වැඩසටහනෙන් ප්‍රතිලාභ ලැබූ බව කියන පිරිසක් මාධ්‍ය හමුවක් කැඳවා තිබිණි. එමෙන් ම ඊයේ පස්වරුවේ තංගල්ල නගර මධ්‍යයේ විරෝධතාවක් පැවැත්විණි. ඒ, ශිරන්ති රාජපක්ෂ මහත්මියගෙන් ප්‍රකාශ ලබා ගැනීමට විරෝධය දක්වමිනි. පළාත් සභා සහ ප්‍රාදේශීය සභා මන්ත්‍රීවරුන් ඇතුළු පිරිසක් ඊට එක්ව සිටියහ."}