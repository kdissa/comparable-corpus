{"Header": ["\nශ්‍රී ලංකාව සම්බන්ධ තීරණය හේග් බ්‍රිතාන්‍ය පාර්ලිමේන්තුවට පහදා දෙයි"], "Time": ["\n01 Apr, 2014\t", "| 7:50 pm ", "\n"], "Url": "https://www.newsfirst.lk/sinhala/2014/04/01/%e0%b7%81%e0%b7%8a%e2%80%8d%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80-%e0%b7%83%e0%b6%b8%e0%b7%8a%e0%b6%b6%e0%b6%b1%e0%b7%8a%e0%b6%b0-%e0%b6%ad%e0%b7%93%e0%b6%bb%e0%b6%ab/", "Content": "මානව හිමිකම් කවුන්සිලයේ සම්මත වූ යෝජනාව ශ්‍රී ලාංකික ජනතාවට සත්‍ය අනාවරණය කර ගැනීම සහතික කෙරෙන සුවිශේෂි ඉදිරි පියවරක් බව බ්‍රිතාන්‍ය විදේශ ලේකම් විලියම් හේග් පවසයි. ඔහු මේ බව අවධාරණය කළේ, ඊයේ එරට පාර්ලිමේන්තුවට ශ්‍රී ලංකාව සම්බන්ධ මානව හිමිකම් කවුන්සිලයේ තීරණය පැහැදිලි කිරීම සඳහා ලිඛිත ප්‍රකාශයක් නිකුත් කරමිනි. ස්ථිරසාර සාමය හා සංහිඳියාව තහවුරු කිරීම සඳහා උපකාරී වන අයුරින් මෑත කාලීනව නැගී ඇති මැසිවිලි සම්බන්ධයෙන් කටයුතු කළ යුතු බව ත් ඒ තුළින් සියලු ශ්‍රී ලාංකිකයින්ට සෞභාග්‍යමත් අනාගතයක් උදා කළ යුතු බව ත් මේ යෝජනාවෙන් දෙන වැදගත් සහ ප්‍රබල පණිවිඩය බව බ්‍රිතාන්‍ය විදේශ ලේකම්වරයා පවසයි. ඔහු පාර්ලිමේන්තුවට යොමු කළ ලිඛිත ප්‍රකාශයේ දැක්වෙන්නේ මේ යෝජනාව නිසි අයුරින් ක්‍රියාත්මක කිරීම තහවුරු වීම සඳහා එක්සත් ජාතීන්ගේ මානව හිමිකම් කවුන්සිලය හා ජාත්‍යන්තර හවුල්කරුවන් සමඟ බ්‍රිතාන්‍ය අඛණ්ඩව කටයුතු කරන බව ය. ශ්‍රී ලංකාව සම්බන්ධයෙන් සම්මත කරගත් යෝජනාවේ ප්‍රතිලාභ ජනතාවට අත්කර දීම සඳහා ශ්‍රී ලංකා රජය ජාත්‍යන්තර ප්‍රජාව සමඟ සහයෝගයෙන් කටයුතු කිරීමට බ්‍රිතාන්‍ය දිරිගන්වන බව ද විලියම් හේග් මහතා පවසයි. සිය ලිඛිත ප්‍රකාශයෙන් ඔහු වැඩි දුරට ත් පවසන්නේ මේ යෝජනාව මගින් සියලු ප්‍රජාවන්ගේ නිත්‍යනුකූල මැසිලිවි විමසා බැලීමට ප්‍රබල උපකාරයක් වනු ඇති බව ය. ආදාළ යෝජනාවෙන් ශ්‍රී ලංකාව සංහිඳියාව සම්බන්ධයෙන් නිවැරදි මාර්ගයට යොමුකරනු ඇතැයි, පවසන බ්‍රිතාන්‍ය විදේශ ලේකම්වරයා අවධාරණය කරන්නේ ශ්‍රී ලංකා රජය මේ අවස්ථාව ග්‍රහණය කරගනු ඇතැයි බ්‍රිතාන්‍ය බලාපොරොත්තුවන බව ය. මේ අතර මානව හිමිකම් උල්ලංඝණය වීම් පිළිබඳව චෝදනා පරීක්ෂා කිරීම සඳහා ශ්‍රී ලංකාවට එ‍රෙහි ව එක්සත් ජාතීන්ගේ මානව හිමිකම් කවුන්සිලය යෝජනාවක් සම්මත කර ගැනීම අගය කරන බව ප්‍රංශයේ රාජ්‍ය නොවන සංවිධානයක් වන  Action Against Hunger සංවිධානය පවසයි. මූතූර් හිදී මීට වසර 8කට පෙර මිය ගිය තම ස්වේච්ඡා සේවකයින් 17දෙනාගේ මරණය ද ඊට ඇතුළත් ව ඇතැයි,  Action Against Hunger සංවිධානය පවසයි. එම සංවිධානයේ නීති අධ්‍යක්ෂ සර්ජේ බ්‍රේයිසි උපුටා දක්වමින්, රොයිටර් පුවත් සේවය වාර්තා කළේ, මෙය මිය ගිය අයගේ පවුල්වල සහ තම සංවිධානයේ සහන  කටයුතුවල නිතර වන සාමාජිකයින් අත්කරගත් ජයග්‍රහණයක් බව ය."}