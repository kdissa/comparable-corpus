{"Header": ["\nඉංග්‍රීසි පාලකයින් දේශද්‍රෝහීන් කළ රණකාමීන් 81 දෙනා ජාතික විරුවන් ලෙස නම් කෙරෙති"], "Time": ["\n01 Mar, 2017\t", "| 5:33 pm ", "\n"], "Url": "https://www.newsfirst.lk/sinhala/2017/03/01/%e0%b6%89%e0%b6%82%e0%b6%9c%e0%b7%8a%e2%80%8d%e0%b6%bb%e0%b7%93%e0%b7%83%e0%b7%92-%e0%b6%b4%e0%b7%8f%e0%b6%9a%e0%b6%bd%e0%b6%ba%e0%b7%92%e0%b6%b1%e0%b7%8a-%e0%b6%af%e0%b7%9a%e0%b7%81%e0%b6%af%e0%b7%8a/", "Content": "1818 ඌව – වෙල්ලස්ස නිදහස් අරගලයේදී ඉංග්‍රීසි පාලකයින් විසින් දේශ ද්‍රෝහීන් ලෙස නම් කරනු ලැබූ රණශූරයින් 81 දෙනෙකු අද ජාතික වීරුවන් ලෙස නම් කෙරිණ. ඒ ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් මහනුවර ඓතිහාසික මගුල් මඩුවේ පැවති උත්සවයකදී ය. තම දේශයට නිදහස ලබා ගැනීමේ අටියෙන් ඔවුන් කළ මෙහෙය අගයමින් වසර 198 කට පසුව යළි ත් එම පිරිස විරුවන් ලෙස නම් කිරීමේ ගැසට් නිවේදනයට මෙහිදී ජනාධිපතිතුමා අත්සන් තැබී ය. බ්‍රිතාන්‍ය රජය විසින් දේශද්‍රොහීන් ලෙස නම් කර මුරුසි රාජ්‍යට පිටුවහල් කළ වීරවරුන් 32 දෙදෙනෙකු සහ බ්‍රිතාන්‍ය යුධාධිකරණයක් මරණ දඬුවම නියම කළ වීරවරුන් 49 දෙනෙකු එම පිරිසට අයත් ය. මේ අනුව වීර කැප්පෙටිපොල මහ නිලමේ, කැටපොළේ මොහොට්ටාල, දුම්බර අඹගහපිටියේ ලේකම් , පිළිමතලාවේ නිලමේ, උඩපළාතේ විදාන ඇතුළු 81 දෙනා අද සිට ජාතික වීරුවන් බවට පත් වනු ඇති."}