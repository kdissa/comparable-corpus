{"Header": ["\nකොළොන්නාව සභාපතිට ඇප ලැබෙයි (VIDEO)"], "Time": ["\n04 Jan, 2016\t", "| 3:30 pm ", "\n"], "Url": "https://www.newsfirst.lk/sinhala/2016/01/04/%e0%b6%bb%e0%b6%9a%e0%b7%8a%e0%b7%82%e0%b7%92%e0%b6%ad-%e0%b6%b6%e0%b6%b1%e0%b7%8a%e0%b6%b0%e0%b6%b1%e0%b7%8f%e0%b6%9c%e0%b7%8f%e0%b6%bb%e0%b6%ba%e0%b7%9a-%e0%b7%83%e0%b7%92%e0%b6%a7%e0%b7%92/", "Content": "පහර දීමේ සිද්ධියක් සම්බන්ධයෙන් අත්අඩංගුවට ගෙන රක්ෂිත බන්ධනාගාරගත කර සිටි කොළොන්නාරව නගර සභා සභාපති රවීන්ද්‍ර උදයශාන්ත මහතා ඇප මත මුදා හැරීමට කොළඹ අතිරේක මහේස්ත්‍රාත් මොහොමඩ් නිහාර් මහතා අද නියෝග කළේ ය. ඔහු අත්අඩංගුවට ගෙන රක්ෂිත බන්ධාගාරගත කෙරුණේ, කොළොන්නාවේ කසළ බැහැර කරන ස්ථානය අසල උද්ඝෝෂණයක නිරතව සිටි පිරිසකට පහර දුන් බව කියන සිද්ධියක් සම්බන්ධයෙනි. සැකකරු ඇප ලබා ගැනීම සඳහා අධිකරණයට ඉදිරිපත් වූ අවස්ථාවේදී ප්‍රදේශවාසීන් වෙනුවෙන් පෙනී සිටි නීතිඥවරුන් කියා සිටියේ, වැල්ලම්පිටිය පොලීසිය මේ සම්බන්ධයෙන් අපක්ෂපාතීව ක්‍රියා නොකරන නිසා පොලීසිය කෙරෙහි විශ්වාසයක් තැබිය නොහැකි බව ය. මේ සිද්ධියට අදාළ අනෙකු සැකකරුවන් අත්අඩංගුවට නොගත්තේ, ඇයි දැයි එම අවස්ථාවේ අතිරේක මහේස්ත්‍රාත්වරයා වැල්ලම්පිටිය පොලිස් ස්ථානාධිපතිවරයාගෙන් විමසා සිටියේ ය. ඊට පිළිතුරු දුන් පොලිස් ස්ථානාධිපතිවරයා කියා සිටියේ මේ සම්බන්ධයෙන් විමර්ශන කටයුතු කරගෙන යන බව ය. මෙහිදී මහෛස්ත්‍රෙත්වරයා සැකකරුට දැඩි ලෙස අවවාද කරමින් පැවසුවේ, නීතිය අතට ගෙන ක්‍රියා කළ හොත් ඇප අවලංගු කරන බව ත් පැමිණිලි කරුවන්ට හා සාක්ෂිකරුවන්ට කිසිදු බලපෑමක් කළ හොත් එය ද ඇප අවලංගු කිරීමට හේතුවක් වනු ඇති බව ය. අද දිනයේ ම මෙම සිද්ධිය පිළිබඳ වැල්ලම්පිටිය පොලීසියට කටඋත්තරක් දිය යුතු බව ද මහේස්ත්‍රාත්වරයා සැකකරුට දන්වා තිබේ. ලබන 25 වන දින අධිකරණය හමුවේ පෙනී සිටීමට ද මහෙස්ත්‍රාත්වරයා සැකකරුට නියම කළේ ය."}