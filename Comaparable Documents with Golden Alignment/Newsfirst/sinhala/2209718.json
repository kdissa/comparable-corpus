{"Header": ["\n8 වන පාර්ලිමේන්තුවේ මංගල සැසිය අද"], "Time": ["\n01 Sep, 2015\t", "| 6:49 am ", "\n"], "Url": "https://www.newsfirst.lk/sinhala/2015/09/01/%e0%b6%85%e0%b6%a7-%e0%b7%80%e0%b6%b1-%e0%b6%b4%e0%b7%8f%e0%b6%bb%e0%b7%8a%e0%b6%bd%e0%b7%92%e0%b6%b8%e0%b7%9a%e0%b6%b1%e0%b7%8a%e0%b6%ad%e0%b7%94%e0%b7%80%e0%b7%9a-%e0%b6%b8%e0%b6%82%e0%b6%9c/", "Content": "අට වන පාර්ලිමේන්තුවේ මංගල සැසිය අද පෙරවරු 9.30ට ආරම්භ විමට නියමිත බව පාර්ලිමේන්තු මහ ලේකම් ධම්මික දසනායක මහතා පවසයි. නව කථානායකවරයා තෝරා පත් කර ගැනීමෙන් අනතුරුව තේරීපත් වූ මනත්‍රීවරු සහ කථානායකවරයා දිවුරුම් දීමට නියමිත බව ඔහු සඳහන් කළේ ය. ඉන් අනතුරුව නියෝජ්‍ය කථානායකවරයා තොරා ගැණෙනු ඇති. එම කටයුතුවලින් අනතුරුව පස්වරු 3 දක්වා පාර්ලිමේන්තුවේ කටයුතු අත්හිටවන බව මහ ලේකම්වරයා පැවසී ය. පසුව පස්වරු 3ට ජනාධිපති මෛත්‍රීපාල සිරිසේන මහතා විසින් ආණ්ඩුවේ ප්‍රතිපත්ති ප්‍රකාශය පාර්ලිමේන්තුවට ඉදිරිපත් කිරීමට නියමිතව ඇත. පසුගිය දා පැවති 2015 – පාර්ලිමේන්තු මැතිවරණයේ සමස්ත ප්‍රතිඵල අනුව එක්සත් ජාතික පක්ෂය පාර්ලිමේන්තු ආසන 93 ක් හිමි කරගත්තේ ය. එක්සත් ජනතා නිදහස් සන්ධානය හිමිවූ ආසන සංඛ්‍යාව 83කි. ජනතා විමුක්ති පෙරමුණ ආසන 4ක් දිනා ගැනීමට සමත් විය. ඉලංගෙයි තමිල් අරුසු පක්ෂය ආසන 14 ක් දිනාගත් අතර ශ්‍රී ලංකා මුස්ලිම් ක්‍රොංග්‍රසය හා ඊ.පී.ඩී.පී. පක්ෂය එක් ආසනය බැගින් හිමිකර ගත්තේ ය. එක්සත් ජාතික පක්ෂයට ජාතික ලැයිස්තු මන්ත්‍රීධූර 13 ක් හිමිවූ අතර එක්සත් ජනතා නිදහස් සන්ධානයට හිමිවූ ජාතික ලැයිස්තු මන්ත්‍රීධූර සංඛ්‍යාව 12 කි. මේ අතර ජනතා විමුක්ති පෙරමුණට සහ ඉලංගෙයි තමිල් අරුසු පක්ෂයට ජාතික ලැයිස්තු මන්ත්‍රීධූර 2 බැගින් හිමිවිය."}