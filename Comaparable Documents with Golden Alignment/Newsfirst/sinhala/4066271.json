{"Header": ["\nලෝක බාලදක්ෂ ජම්බෝරියේදී සංස්කෘතිකාංග රැසකින් අලංකාරවත් වූ ශ්‍රී ලංකා කඳවුරු භූමිය (VIDEO)"], "Time": ["\n03 Aug, 2015\t", "| 10:30 pm ", "\n"], "Url": "https://www.newsfirst.lk/sinhala/2015/08/03/%e0%b6%bd%e0%b7%9d%e0%b6%9a-%e0%b6%b6%e0%b7%8f%e0%b6%bd%e0%b6%af%e0%b6%9a%e0%b7%8a%e0%b7%82-%e0%b6%a2%e0%b6%b8%e0%b7%8a%e0%b6%b6%e0%b7%9d%e0%b6%bb%e0%b7%92%e0%b6%ba%e0%b7%9a%e0%b6%af%e0%b7%93/", "Content": "ජපානයේ යමගුචිහි පැවැත්වෙන 23 ලෝක බාලදක්ෂ ජම්බෝරියේදී අද ශ්‍රී ලංකා දිනය සමරනු ලැබීය. එම සැමරුම පැවැත්වුණේ, සෙසු රටවල බාලදක්ෂයින්ගේ සහ බාලදක්ෂ නායකයින්ගේ ද සහභාගිත්වයෙනි. අද ශ්‍රී ලංකා දිනය වෙනුවෙන් මෙරට බාලදක්ෂයින් සංවිධානය කළ සංස්කෘතිකාංගවලින් සමන්විත පෙරහැර නැගෙනහිර මධ්‍යස්ථානයේ ඔකාටා උප කඳවුරේ සිට ෆූජි උප කඳවුර දක්වා ගමන් කළේ ය. ශ්‍රී ලංකා කණ්ඩායමේ සියලු ම බාලදක්ෂයින් එහි විවිධ සංස්කෘතික හා නර්තන අංගයන් ඉදිරිපත් කරමින් ඊට එක්ව සිටියහ. රටවල් 150ක බාලදක්ෂයින් 33,000 කඳවුරුලා සිටින කඳවුරු භූමිය මධ්‍යයේ ගමන් කළ මේ පෙරහැර කාගේත් අවධානය දිනා ගැනීමට සමත් විය. මේ අතර ලෝක බාලදක්ෂ කමිටුවේ සභාපති අර්මන්ඩෝ ගොන්සාල්වේස් මහතා ඇතුළු නිලධාරීන් රැසක් මෙම පෙරහැර පිළිගැනීම සඳහා පැමිණ සිටීම විශේෂත්වයකි. අනතුරුව විශේෂ සංස්කෘතික සංදර්ශනයක් ද ශ්‍රී ලංකා කඳවුරු භූමිය තුළ පැවැත් විණ."}