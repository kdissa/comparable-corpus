{"Header": ["\nමහගෙදර ‘තුල්සි’ ඇඳුම් මාරු කළ අයුරු රූගත කළ ඉන්දීය රෙදිපිළි සාප්පුවට මුද්‍රා තැබේ"], "Time": ["\n04 Apr, 2015\t", "| 1:24 pm ", "\n"], "Url": "https://www.newsfirst.lk/sinhala/2015/04/04/%e0%b6%b8%e0%b7%84%e0%b6%9c%e0%b7%99%e0%b6%af%e0%b6%bb-%e0%b6%ad%e0%b7%94%e0%b6%bd%e0%b7%8a%e0%b7%83%e0%b7%92-%e0%b6%87%e0%b6%b3%e0%b7%94%e0%b6%b8%e0%b7%8a-%e0%b6%b8%e0%b7%8f/", "Content": "මෙරට රූපවාහිනි ප්‍රේක්ෂකයින් අතර මහගෙදර ‘තුල්සි’ලෙසින් ජනප්‍රිය වූ ඉන්දීය අමාත්‍ය ස්ම්‍රිටි ඉරානි මහත්මිය ගෝවාහි ප්‍රසිද්ධ ඇගලුම් ප්‍රදර්ශනාගාරයකට එරෙහිව නඩු පවරා තිබේ. ඇය අදාළ නඩුව පවරා ඇත්තේ, එම රෙදිපිළි සාප්පුව තුළදී ඇය මුහුණ දුන් සිදුවීමක් මුල් කර ගනිමිනි. අමාත්‍යවරිය උපුටා දක්වමින් ඉන්දීය මාධ්‍ය වාර්තා කර ඇත්තේ, අමාත්‍යවරිය භාවිත කළ, ඇඳුම් මාරු කිරීමේ කාමරය තුළ (Changing Room) CCTV කැමරාවක් ක්‍රියාත්මක වෙමින් තිබී ඇති බව ය. කැමරා ක්‍රියාත්මක වී ඇති බව දැනගත් වහාම අමාත්‍යවරිය අදාළ සාප්පු සංකීරණයට පොලීසිය කැඳවීමට ක්‍රියා කර තිබේ. සිද්ධිය සම්බන්ධයෙන් පොලීසිය එම සාප්පුවේ කාර්ය මණ්ඩල සාමාජිකයින් තිදෙනෙකු අත්අඩංගුවට ගෙන ඇති අතර පසුව අදාළ සාප්පු සංකීරණයට මුද්‍රා තබා ඇත. අදාළ සාප්පු සංකීරණයේ CCTV කැමරා ක්‍රියාත්මක වී ඇති බව ද එහිදී පොලීසිය තහවුරු කර ගෙන තිබේ. ඉරානි මෙම සිදුවීමට මුහුණ දී ඇත්තේ, සිය පවුලේ සාමාජිකයින් සමග ගෝවාහි දින දෙකක සංචාරයක් සඳහා ගෝවා නගරයට ගොස් සිටි අවස්ථාවේදී ය. ඉන්දියාවේ මානව සම්පත් සංවර්ධන අමාත්‍යවරිය වන ස්ම්‍රිටි ඉරානි එරට ලා බාලතම අමාත්‍යවරිය ද වේ."}