{"Header": ["\nපොලීසිය HNDA සිසුන්ගේ මූලික අයිතිවාසිකම් කඩ කර ඇතැයි මානව හිමිකම් කොමිසම කියයි (VIDEO)"], "Time": ["\n04 Dec, 2015\t", "| 7:13 pm ", "\n"], "Url": "https://www.newsfirst.lk/sinhala/2015/12/04/%e0%b6%b4%e0%b7%9c%e0%b6%bd%e0%b7%93%e0%b7%83%e0%b7%92%e0%b6%ba-hnda-%e0%b7%83%e0%b7%92%e0%b7%83%e0%b7%94%e0%b6%b1%e0%b7%8a%e0%b6%9c%e0%b7%9a-%e0%b6%b8%e0%b7%96%e0%b6%bd%e0%b7%92%e0%b6%9a-%e0%b6%85/", "Content": "උසස් ජාතික ගණකාධිකරණ ඩිප්ලෝමා පාඨමාලා සිසුන්ට ඉකුත් ඔක්තෝබර් 29 වන දා සිදු කළ පොලිස් පහර දීම සම්බන්ධයෙන් ශ්‍රී ලංකා මානව හිමිකම් කොමිෂන් සභාවේ විමර්ශන වාර්තාව එළි දක්වා තිබේ. එහි දැක්වෙන්නේ, වගඋත්තරකාර පොලිස් පාර්ශවය ශිෂ්‍යන්ගේ මූලික අයිතිවාසිකම් උල්ලංඝණය කර ඇති බව ය. සිසු ගැටලු ඉදිරිපත් කිරීමට උසස් අධ්‍යාපන අමාත්‍යංශය ඉදිරිපිටට පැමිණි උසස් ජාතික ගණකාධිකරණ ඩිප්ලෝමා පාඨමාලා සිසුන් විසුරුවා හැරීමට පොලීසිය පියවර ගත්තේ, කදුළුගෑස් ප්‍රහාරයක් ද එල්ල කරමිනි. එහිදී දෙපාර්ශවයේ ම කිහිප දෙනෙක් තුවාල ලැබූහ. මෙම සිදුවීම පිළිබඳව විමර්ශනය කළ ශ්‍රී ලංකා මානව හිමිකම් කොමිෂන් සභාව සිය වාර්තාව නිකුත් කරමින් පෙන්වා දුන්නේ, පොලීසිය මානව හිමිකම් උල්ලංඝණය කර ඇති බැවින් තුවාල ලැබූ සිසුන්ට වන්දි ගෙවිය යුතු බව ය. රෝහල් ගතව සිටි ශෂිනි සංදීපනී කුමාරසිංහ සිසුවියට රුපියල් 25000ක වන්දි මුදලක් ලබා දීමට ත් රෝහල් ගතව ප්‍රතිකාර ගත් සෙසු සිසු සිසුවියන් 08 දෙනාට රුපියල් 15000 බැගින් වන්දි ගෙවීමට ත් නිර්දේශ කර තිබේ. වගඋත්තරකාර පොලිස් පාර්ශවයේ ක්‍රියාකාරකම්වල වෘත්තීය මට්ටමේ විශාල ඌනතා ඇතැයි මෙම සිද්ධියෙන් කොමිසමට ගම්‍ය වන බව වාර්තාවේ සඳහන් ය. මෙම සිද්ධියේදී සිසු අයිතීන් උල්ලංඝණය වන ලෙස ක්‍රියා කළ නිලධාරීන් හඳුනාගෙන ඔවුන්ට එරෙහිව විනයානුකූලව කටයුතු කිරීමටත් ඒ පිළිබඳව 2016 මාර්තු පළමු වන දාට පෙර කොමිසමට වාර්තාවක් ඉදිරිපත් කිරීමටත් නිර්දේශ කර තිබේ."}