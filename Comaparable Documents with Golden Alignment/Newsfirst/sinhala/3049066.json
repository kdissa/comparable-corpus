{"Header": ["\nඒකාබද්ධයෙන් ශ්‍රී ලංකා නිදහස් පක්ෂයට කොන්දේසි 7ක්"], "Time": ["\n02 Nov, 2017\t", "| 7:42 pm ", "\n"], "Url": "https://www.newsfirst.lk/sinhala/2017/11/02/%e0%b6%92%e0%b6%9a%e0%b7%8f%e0%b6%b6%e0%b6%af%e0%b7%8a%e0%b6%b0%e0%b6%ba%e0%b7%99%e0%b6%b1%e0%b7%8a-%e0%b7%81%e0%b7%8a%e2%80%8d%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%b1/", "Content": "තම සහය ලබා ගැනීමට නම් සපුරාලිය යුතු කොන්දේසි 7ක් සඳහන් කරමින් ශ්‍රී ලංකා නිදහස් පක්ෂයේ විපක්ෂ මන්ත්‍රීවරුන් පක්ෂ මහ ලේකම් දුමින්ද දිසානායක මහතාට ලිපියක් යවා තිබේ. ඒ, මහ ලේකම්වරයා පසුගිය ඔක්තෝබර් 19 වන දා ඔවුන්ට එවා ඇතැයි කියන ලිපියකට පිළිතුරු දෙමිනි. පිළිතුරු ලිපියට හිටපු ජනාධිපති මහින්ද රාජපක්ෂ මහතා සමග ඒකාබද්ධ විපක්ෂයේ මන්ත්‍රීවරුන් 42 දෙනෙකු අත්සන් තබා තිබේ. එක්සත් ජාතික පක්ෂය සමග කරන හවුල් ආණ්ඩුවෙන් ඉවත් වීමට අමතරව දැනට ඉදිරිපත් වී ඇති සාක්ෂි මත බැඳුම්කර මගඩියෙන් මහ බැංකුව කොල්ල කෑ අයට එරෙහිව තරාතිරම නොබලා දැඩි නීතිමය ක්‍රියාමාර් ගැනීම ද ඒකාබද්ධ විපක්ෂ මන්ත්‍රීවරුන්ගේ ඉල්ලීමකි. ජාතික සම්පත් අන්සතු කිරීමේ ක්‍රියාවලියෙන් ඉවත් වී ඊට එරෙහි වීම, ව්‍යවස්ථා සම්පාදන ක්‍රියාවලියෙන් ඉවත් වීම සහ අපරාධ මර්දනය කිරීමට වහා පියවර ගැනීම සෙසු ඉල්ලීම් අතර වේ. මෙම කරුණු ඉටුනොවන්නේ නම් ඉදිරියේදී ගන්නා ක්‍රියාමාර්ගය කුමක්දැයි පාක්ෂිකයින්ගෙන් හා ඡන්ද දායකයින්ගෙන් විමසා බැලීමට සිදුවන බව ඒකාබද්ධ විපක්ෂය නියෝජනය කරන ශ්‍රී ලංකා නිදහස් පක්ෂ මන්ත්‍රීවරුන් දුමින්ද දිසානායක මහතාට යැවූ ලිපියේ වැඩිදුරටත් සඳහන් ය."}