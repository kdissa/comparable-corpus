{"Header": ["\nඅධ්‍යාපන අමාත්‍යංශයේ ලේකම් නිහාල් රණසිංහ ජනපති කොමිසම හමුවට"], "Time": ["\n02 Aug, 2019\t", "| 7:46 am ", "\n"], "Url": "https://www.newsfirst.lk/sinhala/2019/08/02/%e0%b6%85%e0%b6%b0%e0%b7%8a%e2%80%8d%e0%b6%ba%e0%b7%8f%e0%b6%b4%e0%b6%b1-%e0%b6%85%e0%b6%b8%e0%b7%8f%e0%b6%ad%e0%b7%8a%e2%80%8d%e0%b6%ba%e0%b6%82%e0%b7%81%e0%b6%ba%e0%b7%9a-%e0%b6%bd%e0%b7%9a%e0%b6%9a/", "Content": "COLOMBO (News 1st) – අධ්‍යාපන අමාත්‍යංශයේ ලේකම් නිහාල් රණසිංහ මහතා පසුගිය සිව් වසර තුළ රාජ්‍ය ආයතනවල වංචා හා දූෂණ විමර්ශනයට පත් කළ ජනාධිපති පරීක්ෂණ කොමිසම හමුවට කැඳවා තිබේ. ඒ, පාසල් පෙළ පොත් මුද්‍රණයේදී විෂය භාර අමාත්‍ය අකිල විරාජ් කාරියවසම් මහතාගේ ඡායාරූපයක් පළ කිරීමෙන් සිදු වූ බව කියන මූල්‍ය අක්‍රමිකතාව සම්බන්ධ විර්ශනයේදී සාක්ෂි දුන් එවක අධ්‍යාපන ග්‍රන්ථ ප්‍රකාශන කොමසාරිස් ජනරාල් අයි.එම්.කේ.බී. ඉලංගසිංහ මහතාට ලබා දුන් ස්ථාන මාරුවක් සම්බන්ධයෙන් ප්‍රශ්න කිරීම සඳහා ය. නිහාල් රණසිංහ මහතා කොමිසම හමුවට කැඳවා තිබුණ ද රාජකාරී බහුල දිනයක් බැවින් අද කොමිසම හමුවට පැමිණිය නොහැකි බව දන්වා ඊට වෙනත් දිනයක් ඉල්ලා ඔහු ෆැක්ස් පණිවුඩයක් එවූ බව ජනාධිපති කොමිසම සඳහන් කළේ ය. අධ්‍යාපන ග්‍රන්ථ ප්‍රකාශන කොමසාරිස් ජනරාල් අයි.එම්.කේ.බී. ඉලංගසිංහ මහතා කොමිසම හමුවේ මීට පෙර සාක්ෂි දෙමින් කියා සිටියේ, පාසල් පෙළ පොත් මුද්‍රණයේදී අමාත්‍ය අකිල විරාජ් කාරියවසම් මහතාගේ ඡායාරූපයක් පළ කරන ලෙස කළ දැනුම් දීමට තමන් එකඟ නොවූ බව ය. ඡායාරූපයක් පළ කිරීම සුදුසු නොවන බවට තමුන් විෂය භාර අමාත්‍යවරයාට පහදා දුන්න ද එම උපදෙස් පිළිනොපැද ඡායාරූපය පළ කළ බව ද ඉලංගසිංහ මහතා සිය සාක්ෂියෙන් පෙන්වා දුන්නේ ය. කොමිසමේ සාක්ෂි ලබා දෙන විට ඔහු අධ්‍යාපන අමාත්‍යංශයේ සැපයුම් අධ්‍යක්ෂවරයා ලෙස කටයුතු කළේ ය. එහෙත් කිසිදු හේතුවක් නොදන්වා තමන් අධ්‍යාපන අමාත්‍යංශ නිලධාරී සංචිතයට මාරු කළ බව ඉලංගසිංහ මහතා ජනාධිපති කොමිසමට පැමිණිලි කිරීමෙන් අනතුරුව අමාත්‍යංශ ලේකම්වරයා කැඳවීමට ජනාධිපති කොමිසම තීරණය කර තිබේ."}