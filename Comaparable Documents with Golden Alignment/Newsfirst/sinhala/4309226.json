{"Header": ["\nBREAKING: පකිස්ථාන අග්‍රාමාත්‍ය නවාස් ෂරීෆ් දිවයිනට පැමිණෙයි"], "Time": ["\n04 Jan, 2016\t", "| 4:18 pm ", "\n"], "Url": "https://www.newsfirst.lk/sinhala/2016/01/04/just-in-%e0%b6%b4%e0%b7%8f%e0%b6%9a%e0%b7%92%e0%b7%83%e0%b7%8a%e0%b6%ae%e0%b7%8f%e0%b6%b1-%e0%b6%85%e0%b6%9c%e0%b7%8a%e2%80%8d%e0%b6%bb%e0%b7%8f%e0%b6%b8%e0%b7%8f%e0%b6%ad%e0%b7%8a%e2%80%8d%e0%b6%ba/", "Content": "පකිස්ථාන අග්‍රාමාත්‍ය නවාස් ෂරීෆ් මහතා නිල සංචාරයක් සඳහා මීට ටික වේලාවකට පෙර කටුනායක ජාත්‍යන්තර ගුවන්තොටුපොළට පැමිණියේ ය . අප ගුවන්තොටුපොළ වාර්තාකරු පැවසුවේ, දිවයිනට පැමිණි අග්‍රාමාත්‍ය නවාස් ෂරීෆ් මහතා බණ්ඩාරනායක ජාත්‍යන්තර ගුවන් තොටුපොළේදී අගමැති රනිල් වික්‍රමසිංහ මහතා විසින් පිළිගනු ලැබූ බව ය. ජනාධිපති මෛත්‍රීපාල සිරිසේන මහතාගේ ආරාධනයකට අනුව දිවයිනට පැමිණි පාකිස්ථාන අග්‍රාමාත්‍යවරයා අනිද්දා දක්වා මෙරට රැඳී සිටින බව විදේශ කටයුතු අමාත්‍යංශය ප්‍රකාශ කළේ ය. එම අමාත්‍යංශය පැවසුවේ, පාකිස්ථාන අග්‍රාමාත්‍යවරයා පිළිගැනීමේ නිල උත්සවය ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් හෙට ජනාධිපති ලේකම් කාර්යාලයේදී පැවැත්වෙන බව ය. පාකිස්ථාන අග්‍රාමාත්‍යවරයා මෙම සංචාරය තුළදී ජනාධිපති මෛත්‍රීපාල සිරිසේන මහතා අග්‍රාමාත්‍ය රනිල් වික්‍රමසිංහ මහතා සහ කැබිනට් අමාත්‍යවරු කිහිප දෙනෙකු සමග නිල සාකච්ඡා පැවැත්වීමට නියමිතව තිබේ. ඊට අමතරව මෙම සංචාරය අතරතුර දී සෞඛ්‍ය, විද්‍යා හා තාක්ෂණ, වෙළෙඳ, සංඛ්‍යා ලේඛන, මැණික් හා ස්වර්ණාභරණ, මුදල් විශුද්ධිකරණ හා ත්‍රස්තවාදයට අරමුදල් සැපයීමේ හා සංස්කෘතික යන ක්ෂේත්‍ර සම්බන්ධයෙන් ද්විපාර්ශවීය නෛතික ලේඛන කිහිපයකට අත්සන් තැබීමට ද නියමිත වේ."}