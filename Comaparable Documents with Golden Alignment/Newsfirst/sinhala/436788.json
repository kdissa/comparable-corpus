{"Header": ["\nදිවයිනේ බොහෝ ප්‍රදේශවලට තවදුරට ත් 150mm ඉක්මවූ තද වැසි (VIDEO)"], "Time": ["\n01 Dec, 2015\t", "| 8:02 pm ", "\n"], "Url": "https://www.newsfirst.lk/sinhala/2015/12/01/%e0%b6%af%e0%b7%92%e0%b7%80%e0%b6%ba%e0%b7%92%e0%b6%b1%e0%b7%9a-%e0%b6%b6%e0%b7%9c%e0%b7%84%e0%b7%9d-%e0%b6%b4%e0%b7%8a%e2%80%8d%e0%b6%bb%e0%b6%af%e0%b7%9a%e0%b7%81%e0%b7%80%e0%b6%bd%e0%b6%a7-2/", "Content": "දිවයිනේ බොහෝ ප්‍රදේශවලට තවදුරටත් 150mm ඉක්මවූ තද වැසි අපේක්ෂා කරන බව කාලගුණ විද්‍යා දෙපාර්තමේන්තුව පවසයි. අද පෙරවරු 8.30 අවසන්වූ පැය 24 තුළ කොළඹට 81.09mm ක වර්ෂාවක් ලැබී තිබිණ. එම කාලසීමාව තුළ වැඩිම වර්ෂාපතනයක් වාර්තාවූයේ අංගොඩ ප්‍රදේශයෙනි. එම අගය මිලිමීටර් 97.5 කි‍. ඊයේ රාත්‍රියේ ඇදහැලුන වර්ෂාව හේතුවෙන් කොළඹ නගරයේ මාර්ග රැසක් ජලයෙන් පිරී තිබිණ. දිවයින ආසන්න වායුගෝලයේ පවතින කැළඹිලි ස්වභාවය මෙම වර්ෂාවට හේතුවී ඇති අතර කාලගුණ විද්‍යා දෙපාර්තමේන්තුව පැවසුවේ, හෙටින් පසුව එය දිවයිනෙන් බැහැරට ගමන්කරනු ඇති බව ය. අධික වර්ෂාව හේතුවෙන් පොළොන්නරුව, මනම්පිටිය ප්‍රදේශයේ මහවැලි ගඟේ ජල මට්ටම අද පස්වරුව වන විට අඩි 15 දක්වා ඉහළ ගොස් තිබිණ. මහනුවරට ඇදහැලෙන අධික වර්ෂාව හේතුවෙන් වික්ටෝරියා ජලාශයේ වාන් දොරටු දෙකක් විවෘත කර තිබේ. කාර්යභාර ඉංජිනේරුවරයා පැවසුවේ, තත්පරයට ඝණ 100m ක ධාරිතාවයකින් ජලය මුදා හරින බව ය. මහනුවර, ගාල්තැන්න ප්‍රධාන මාර්ගයට පස් කන්දක් කඩාවැටීමෙන් ගමනාගමනයට බාධා මතුවිය. රාජාංගණය ජලාශයේ වාන් දොරටු 8 ක් විවෘත කර ඇති අතර අංගමුව ජලාශයේ දොරටු 2 කින් ජලය වාන්දමමින් තිබේ. රිකිල්ලගස්කඩවල, උඩගල මාර්ගය එකේ කණුව ප්‍රදේශයෙන් වසා දැමුනේ බෝක්කුවක් ගිලා බැසීම හේතුවෙනි. ඉඟිනියාගල, ඩී.එස්. සේනානායක සමුද්‍රයේ ද වාන් දොරටු 6 ක් අඩි දෙක බැගින් විවෘත කර තිබේ. පරාක්‍රම සමුද්‍රෙය් ජල මට්ටම ඉහළ යාමත් සමග විවෘත කර ඇති වාන් දොරටු ගණන 6 කි. මේ අතර කවුඩුල්ල ජලාශයේ ද වාන් දොරටු 4 ක් විවෘත කර තිබේ. අධික වර්ෂාව සමග නුවරඑළිය සිට මාවනැල්ල බලා ධාවනය වූ මෝටර් රථයක්, ගම්පොළ ගල්ගෙඩියාව වංගුවෙන් ඉවතට පැන අඩි 150 ක් පහතින් ඇති ඔයට පෙරළීමෙන් 45 හැවිරිදි කාන්තාවක මියගියා ය. සිද්ධියෙන් මෝටර් රථයේ ගමන් ගත් තවත් තිදෙනෙකු තුවාල ලබා ගම්පොළ ශික්ෂණ රෝහලේ ප්‍රතිකාර ලබයි."}