{"Header": ["\nලංකාවට එරෙහි 20යි 20 තරගාවලියට කෝලි නැහැ"], "Time": ["\n02 Feb, 2016\t", "| 10:18 am ", "\n"], "Url": "https://www.newsfirst.lk/sinhala/2016/02/02/%e0%b6%bd%e0%b6%82%e0%b6%9a%e0%b7%8f%e0%b7%80%e0%b6%a7-%e0%b6%91%e0%b6%bb%e0%b7%99%e0%b7%84%e0%b7%92-20%e0%b6%ba%e0%b7%92-20-%e0%b6%ad%e0%b6%bb%e0%b6%9c%e0%b7%8f%e0%b7%80%e0%b6%bd%e0%b7%92%e0%b6%ba/", "Content": "ඉන්දීය පිතිකරු විරාත් කෝලි, ශ්‍රී ලංකාවට එරෙහිව පැවැත්වෙන පන්දුවාර 20 යි 20 ක්‍රිකට් තරගාවලියෙන් විවේක ගන්වා තිබේ. ශ්‍රී ලංකා කණ්ඩායමේ ඉන්දියානු සංචාරය එළැඹෙන ආසියානු කුසලාන තරගාවලියට පෙරහුරුවක් ලෙස පැවැත්වේ. ඊට ඇතුළත් පන්දුවාර 20 යි 20 තරග සංඛ්‍යාව 3කි. ඉන්දීය ක්‍රිකට් ආයතනය නිවේදනයක් නිකුත් කරමින් පවසන්නේ, විරාත් කෝලි ශ්‍රී ලංකා පන්දුවාර 20 යි 20 තරගාවලියෙන් විවේක ගන්වා ඇති බව ය. කෝලි, නිමා වූ ඕස්ට්‍රේලියානු පන්දුවාර 20 යි 20 තරගාවලියේදී වැඩි ම ලකුණු රැස් කළ පිතිකරුවා ද වේ. ඕස්ට්‍රේලියාවට එරෙහිව පැවති තරග 3 දී ඔහු රැස් කළ ලකුණු සංඛ්‍යාව 191කි. එම තරග 3දී ම අර්ධ ශතක රැස් කිරිමට විරාත් කෝලි සමත් විය. විරාත් කෝලි වෙනුවට වමත් පිතිකරුවෙකු වන පවන් නේගි, ශ්‍රී ලංකා කණ්ඩායමට එරෙහිව ඉන්දීය කණ්ඩායමට කැඳවා ඇත්තේ, පළමු වරට ය. මේ අතර වේග පන්දු යවන ක්‍රීඩක උමේෂ් යාදව් සහ රිෂි ධවාන් ද ශ්‍රී ලංකාවට එරෙහි තරගාවලියෙන් ඉවත් කර තිබේ."}