{"Header": ["\nප්‍රකට රාජ්‍ය නායකයින් හා ධනවතුන් පිරිසක් සිය වත්කම් සැඟවූ අයුරු හෙළි වෙයි"], "Time": ["\n04 Apr, 2016\t", "| 8:44 pm ", "\n"], "Url": "https://www.newsfirst.lk/sinhala/2016/04/04/%e0%b6%b4%e0%b7%8a%e2%80%8d%e0%b6%bb%e0%b6%9a%e0%b6%a7-%e0%b6%bb%e0%b7%8f%e0%b6%a2%e0%b7%8a%e2%80%8d%e0%b6%ba-%e0%b6%b1%e0%b7%8f%e0%b6%ba%e0%b6%9a%e0%b6%ba%e0%b7%92%e0%b6%b1%e0%b7%8a-%e0%b7%84/", "Content": "ලොව ප්‍රකට රාජ්‍ය නායකයින් ඇතුළු ධනවතුන් පිරිසක් වත්කම් සැඟවීම පිණිස යොදාගත් රහස් ගිණුම් පිළිබඳව තොරතුරු හෙළි වෙමින් පවතී. මේ පිළිබද තොරතුරු හෙළි වුයේ, ජර්මනියේ පුවත් පතකට ලැබුණු ලියවිල්ලක් මගිනි. එම ලියවිල්ලට අනුව පැනමා රාජ්‍යයේ නීති සමාගමක් වන මොසැක් ෆොන්සේකා ආයතනය රහස් ගනුදෙනු සඳහා වන සමාගම් ලියාපදිංචිය සිදු කර තිබේ. ලොව පුරා දේශපාලනඥයින් හා දේශපාලනයට සම්බන්ධ 140 දෙනෙකු මේ හරහා බදු රැකවරණ ලබමින් රහස් ගිණුම්වල මුදල් තැන්පත් කර ඇතැයි සඳහන් වේ. අයිස්ලන්තයේ අගමැතිවරයා, පාකිස්ථානයේ හා යුක්රේනයේ ජනාධිපතිවරුන් හා සෞදි අරාබියේ රජු මේ ගිණුම් හිමියන් අතර සිටින බව පැවසෙයි. මෙම පිරිස අතර දැනට බලයේ සිටින නායකයින් 12 දෙනෙකු ද සිටින බව දැනට හෙළි වී ඇති ලියවිල්ලේ සඳහන් ය. රුසියානු ජනාධිපති ව්ලැඩ්මීර් පුටින්ගේ සමීපතමයින්ට හිමිකම් ඇති බව කියන ඩොලර් බිලියන 2 ක ගිණුමක් ගැන ද මෙහිදී අවධානය‍ යොමු වී තිබේ. ඉන්දියානු මාධ්‍ය මේ පිළිබදව ඉදිරිපත් කරන වාර්තාවට අනුව අමිතාබ් බච්චන්, අයිශ්චර්යා රායි වැනි ජනප්‍රිය පුද්ගලයින්ගේ මුදල් ද මෙම ගණුදෙණු අතරට අයත් ය. දැනට හෙළි වී ඇති ලියවිල්ලට අනුව මෙම මුදල් තැන්පත් කිරීම 1977 සිට 2015 අවසන් භාගය දක්වා සිදුවී තිබේ. මෙම ගිණුම් පිළිබදව තොරතුරු හෙළි කරන අන්තර් ජාතික ගවේෂණාත්මක මාධ්‍ය සංවිධානයක් වන අයි.සී.අයි.ජේ. ආයතනය මොසැක් ෆොන්සේකා ආයතනයෙන් කළ විමසුමකදී ඔවුන් ප්‍රකාශ කර ඇත්තේ ගෝලීය ප්‍රජාව තුළ වගකීමකින් සේවා සපයා ඇති බැවින් කිසිදු වරදක් තම ආයතනය සිදු කර නොමැති බව ය."}