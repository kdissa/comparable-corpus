{"Header": ["\nයාපන‍යේ ජල ගැටලුව : සැලසුම් හමස් පෙට්ටියට ද?"], "Time": ["\n01 Jul, 2019\t", "| 6:55 am ", "\n"], "Url": "https://www.newsfirst.lk/sinhala/2019/07/01/%e0%b6%ba%e0%b7%8f%e0%b6%b4%e0%b6%b1%e2%80%8d%e0%b6%ba%e0%b7%9a-%e0%b6%a2%e0%b6%bd-%e0%b6%9c%e0%b7%90%e0%b6%a7%e0%b6%bd%e0%b7%94%e0%b7%80-%e0%b7%83%e0%b7%90%e0%b6%bd%e0%b7%83%e0%b7%94%e0%b6%b8/", "Content": "COLOMBO (News 1st) : යාපනයේ ද ඇතුළුව දිස්ත්‍රික්ක 5ක් ආවරණය වන පරිදි ඉකුත් ආණ්ඩුව සමයේ ක්‍රියාත්මක වූ උතුරු වසන්තය වැඩසටහන යටතේ යාපනය අර්ධද්වීපයේ ප්‍රමුඛතම මහජන ගැටලුව නොසලකා හැරිණ. ඒ ලක්ෂ 5කට ආසන්න ජනකායක් පිරිසිදු පානීය ජලය සපයාගැනීමේ දී මුහුණ දෙන දුෂ්කරතාවයි. ඇළක් දොළක් ගංගාවක් තබා හෝ නොපිහිටි ලංකාවේ එකම දිස්ත්‍රික්කය වන යාපනයේ පානීය ජල ගැටලුව වසර 300 ක කාලයක් තිස්සේ පැවත එන්නකි. වැසි ජලයට අමතරව භූගත ජලය හා බැඳුණු දිවිසැරියට උරුමකම් කියන යාපන අර්ධද්වීපයේ ජනයාට තවදුරටත් භූගත ජලය සොයා ගැනීමේ අවකාශ ද ඇත්තේ නැහැ. අද වන විට උතුරු පළාත් සභාව බවුසර තුන්සියයකට ආසන්න ප්‍රමාණයක් යොදා ගනිමින් අර්ධද්වීපයේ ජනයාගේ පානීය ජල අවශ්‍යතාව සපුරාලීමේ වගකීමට උර දී සිටී. අර්ධ ද්වීපයේ පානීය ජල අවශ්‍යතාව සපුරාලිය හැකි තිරසර ව්‍යාපෘතියකට ඉකුත් වසරේ සැප්තැම්බර් මාසයේ දී කැබිනට් අනුමැතිය හිමිවිය. ඇමරිකානු ඩොලර් මිලියන 8 ක් පමණ වැය වෙතැයි ගණන් බලා ඇති ව්‍යාපෘතිය යටතේ සිදුකිරීමට නියමිතව ඇත්තේ වඩමාරච්චි කළපුව ඒකරාශී වන වැසි ජලය මුහුදට එක් වීමට නොදී කලපුවෙන් බැහැරව දැනෙන ජලාශයක් වෙත රැස් කර පිරිපහදු කිරීමටයි. එසේ තිබියදී මෙවර අයවැයෙන් ප්‍රශ්නගත ව්‍යාපෘතිය සඳහා මූල්‍ය ප්‍රතිපාදන වෙන් කෙරෙන්නේ නැහැ. වසර 2028 දී යාපනය අර්ධද්වීපයේ ජනගහනය මිලියනයක් පමණ විය හැකි බවට පුරෝකතනය කෙරී තිබියදී පානීය ජල ගැටලුව අරභයා ක්‍රියාවට නැංවිය යුත්තේ තිරසර වැඩපිළිවෙළක් මිස හුදු පැලැස්තර ක්‍රමවේද ද?"}