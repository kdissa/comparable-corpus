{"Header": ["\nදුලාංජලි ප්‍රේමදාසගෙන් මහින්ද රාජපක්ෂට ලිපියක්"], "Time": ["\n02 Feb, 2016\t", "| 7:25 pm ", "\n"], "Url": "https://www.newsfirst.lk/sinhala/2016/02/02/%e0%b6%af%e0%b7%94%e0%b6%bd%e0%b7%8f%e0%b6%82%e0%b6%a2%e0%b6%bd%e0%b7%92-%e0%b6%b4%e0%b7%8a%e2%80%8d%e0%b6%bb%e0%b7%9a%e0%b6%b8%e0%b6%af%e0%b7%8f%e0%b7%83%e0%b6%9c%e0%b7%99%e0%b6%b1%e0%b7%8a-%e0%b6%b8/", "Content": "හිටපු ජනපති රණසිංහ ප්‍රේමදාස මහතාගේ දියණිය වන දුලාංජලි ප්‍රේමදාස මහත්මිය, මහින්ද රාජපක්ෂ මහතා වෙත ලිපියක් යොමුකර තිබේ. මේ ලිපිය යොමු කිරීමට හේතුවී තිබෙන්නේ, හිටපු ජනපති මහින්ද රාජපක්ෂ මහතා විසින් දුලාංජලි ප්‍රේමදාස මහත්මිය ඉලක්ක කොට කරන ලද ප්‍රකාශයකි. ඇය පවසන්නේ, යෝෂිත රාජපක්ෂ අත්අඩංගුවට ගැනීමෙන් රාජපක්ෂ පවුල අත්විඳින තත්ත්වය තේරුම් ගත හැකිවුව ද, මේ සිද්ධියෙන් පසු තමන් ඉලක්ක කොට එල්ල කරන ලද දේශපාලන අවලාද හේතුවෙන්, ඔවුන් කෙරෙහි දැඩි පිළිකුලක් මතුව ඇති බව ය. පසුගිය මහ මැතිවරණයේදීද රාජපක්ෂ මහතා තමන්ට මෙලෙසම අවලාද නැගූ බව දුලාංජලි ප්‍රේමදාස මහත්මිය මෙමගින් සඳහන් කර තිබේ. යෝෂිත රාජපක්ෂ අත්අඩංගුවට ගැනීම හෝ හිටපු ජනාධිපතිපතිවරයා මැතිවරණයෙන් පරාජය කිරීමට තමන්ගේ කිසිදු සම්බන්ධයක් නැති බව ත්, මේ සියල්ල රාජපක්ෂ මහතා සිය පවුල හා එක්ව අත්පත් කර ගත් තත්ත්වයක් බව ත්, ඇය සිය ලිපියෙන් පෙන්වා දෙයි. තම පියාණන් වන දිවංගත ජනපති ප්‍රේමදාස මහතා සහ හේමා ප්‍රේමදාස මහත්මිය තමන්ට හා තම සොහොයුරු සජිත් ප්‍රේමදාස මහතාට සොබාදහමට හා පවතින නීතියට අනුකූලව ජීවත්වීමට හුරු කරවා ඇතැයි ද ඇය පවසයි. මවුපියන් ලෙස තම දරුවන්ට ද එය කියා දෙන ලෙස ඇය මහින්ද රාජපක්ෂ මහතාගෙන් ඉල්ලීමක් කර තිබේ. රාජපක්ෂ මහතා කරන ලද චෝදනාවලට අදාළ නඩුවේ තමන් සාක්ෂිකරුවෙකු හෝ පාර්ශ්වකරුවෙකු නොවන බව ද, දුලාංජලි මහත්මියගේ ලිපියේ සඳහන්. මේ නිසා උද්ගතව ඇති තත්ත්වයට මුහුණදීම මිස අහිංසක ජනතාවට පදනම් විරහිත අවලාද නැගීමෙන් ඵලක් නොවන බවප්‍රේමදාස මහත්මිය පෙන්වා දෙයි. රාජපක්ෂ මහතා කියන පරිදි තමන් වරදක් කර තිබීයදී නිදහස් කර ඇත්නම් ඒ ගැන පොලිස් පරික්ෂණයක් හා නීතිමය විමර්ශනයක් සිදුකොට ඊට මුල් වූ රාජපක්ෂ මහතා සිරභාරයට ගත යුතු බවද ඇය සිය ලිපියෙන් යෝජනා කරනවා."}