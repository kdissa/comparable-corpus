{"Header": ["\nමුහුදට අපද්‍රව්‍ය බැහැර කරන රටවල් අතර පස්වන ස්ථානය ශ්‍රි ලංකාවට: පළමු ස්ථානය චීනයට"], "Time": ["\n02 Jul, 2017\t", "| 8:19 am ", "\n"], "Url": "https://www.newsfirst.lk/sinhala/2017/07/02/%e0%b6%b8%e0%b7%94%e0%b7%84%e0%b7%94%e0%b6%af%e0%b6%a7-%e0%b6%85%e0%b6%b4%e0%b6%af%e0%b7%8a%e2%80%8d%e0%b6%bb%e0%b7%80%e0%b7%8a%e2%80%8d%e0%b6%ba-%e0%b6%b6%e0%b7%90%e0%b7%84%e0%b7%90%e0%b6%bb/", "Content": "මේ අනුව ශ්‍රී ලංකාව වාර්ෂිකව මුහුදට බැහැර කරන කසළ ප්‍රමාණය මෙට්‍රික් ටොන් මිලියන 1.6 කි. මෙම ලයිස්තුවට අනුව මුහුදට කසළ බැහැර කරන රටවල් අතර පළමු ස්ථානය චීනයට හිමිව තිබේ. ඔවුන් වාර්ෂිකව මුහුදට බැහැර කරන කසළ ප්‍රමාණය මෙට්‍රික් ටොන් මිලියන 8.8 කි. එහි දෙවන ස්ථානයේ පසුවන ඉන්දුනිසියාව වාර්ෂිකව කසළ මෙට්‍රික් ටොන් මිලියන 3.2 ක් මුහුදට බැහැර කෙරේ. එම ලැයිස්තුවේ තෙවන ස්ථානය පිලිපීනයට ත්, සිව්වන ස්ථානය වියට්නාමයට ත් හිමිව තිබේ. ආසියානු රටවල් මුහුදුට කසළ බැහැර කිරීමට සාපේක්ෂව, යුරෝපීය රටවල් මුහුදට බැහැර කරන කසළ ප්‍රමාණය සියයට එකකටත් වඩා අඩු ප්‍රතිශතයකි. එම ලයිස්තුවේ විසිවන ස්ථානයේ පසුවන අමෙරිකාව වාර්ෂිකව මුහුදට බැහැර කරන කසළ ප්‍රමාණය මෙට්‍රික් ටොන් මිලියන 0.3 ක් වේ. කෙසේ වෙතත් එම ලැයිස්තුවේ පස්වන ස්ථානයේ පසුවන ශ්‍රි ලංකාවේ අපද්‍රව්‍යවලින් සියයට 80 ක් මුහුදට බැහැර වන්නේ මිනිස් ක්‍රියාකාරම් හේතුවෙන් බව සමුද්‍රීය පරිසර ආරක්ෂණ අධිකාරිය පවසයි. එහි සභාපති රෝහණ පෙරේරා මහතා සඳහන් කළේ, මේ හේතුවෙන් කඩොලාන සහ කොරල්පර විනාශ විමේ අවදානම ඉහළ ගොස් ඇති බව ය. මෙරට තුළ පවතින සමුද්‍රාසන්න දිස්ත්‍රික්ක ගණණ 14 කි. ඉන් සංචාරකයින් බහුලව පැමිණෙන කොළඹ, ගාල්ල, හම්බන්තොට සහ ත්‍රීකුණාමලය දිස්ත්‍රික්ක කේන්ද්‍ර කර ගනිමින් සයුරට අපද්‍රව්‍ය මුසුවීම වැළැක්වීමේ විශේෂ වැඩපිළිවෙළක් ක්‍රියාත්මකයි. ඊට අමතරව මීගමුව කලපුවට කසළ බැහැර කිරිම වැළැක්වීම සඳහා දකුණු කොරියාවේ සහාය ලබාගෙන තිබේ. සමුද්‍රීය පරිසර ආරක්ෂණ අධිකාරියේ සභාපතිවරයා සඳහන් කළේ, ඊට අදාළව දෙවසරක අවබෝධතා ගිවිසුමකට එළැඹ ඇති බව ය."}