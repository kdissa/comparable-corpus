{"Header": ["\nපුංචි ඡන්දය ලබන පෙබරවාරි 15 වන දාට පෙර පැවැත්වීමට පියවර"], "Time": ["\n04 Dec, 2017\t", "| 6:22 am ", "\n"], "Url": "https://www.newsfirst.lk/sinhala/2017/12/04/%e0%b6%b4%e0%b7%94%e0%b6%82%e0%b6%a0%e0%b7%92-%e0%b6%a1%e0%b6%b1%e0%b7%8a%e0%b6%af%e0%b6%ba-%e0%b6%bd%e0%b6%b6%e0%b6%b1-%e0%b6%b4%e0%b7%99%e0%b6%b6%e0%b6%bb%e0%b7%80%e0%b7%8f%e0%b6%bb%e0%b7%92-15/", "Content": "එම කොමිෂම සඳහන් කළේ, පළාත් පාලන ආයතන 341 ක මැතිවරණය එකවර පැවැත්වීමට පියවර ගන්නා බවයි. මේ අතර ආයතන 248 ක් සඳහා පළාත් පාලන මැතිවරණය පැවැත්වීමට අදාල නාම යෝජනා දැන්වීම් අද නිකුත් කරන බව ද මැතිවරණ කොමිෂන් සභාව පවසා ඇත. මැතිවරණය සම්බන්ධයෙන් වන විශේෂ සාකච්ඡාවක් ලබන 7 වන දා මැතිවරණ මහලේකම් කාර්යාලයේදී පැවැත්වීමට නියමිත අතර ඊට දිස්ත්‍රික් තේරීම්භාර නිලධාරීන් ද කැඳවා තිබේ. අද නාම යෝජනා දැන්වීම නිකුත් කරන ආයතනවලට අදාලව නාම යෝජනා කැඳවීම ලබන 18 වන දා සිට 21 වන දා දහවල් දක්වා සිදු කෙරෙන බව මැතිවරණ කොමිෂම පැවසුවේ ය. ස්වාධීන කණ්ඩායම්වලට අද සිට ලබන 20 වන දා මධ්‍යහන දක්වා ඇප මුදල් තැන්පත් කළ හැකි වේ. පළාත් පාලන ඡන්දය පැවැත්වීමට අදාලව විෂයභාර අමාත්‍යවරයා නිකුත් කළ ගැසට් නිවේදනය බල රහිත කරන්නැයි ඉල්ලමින් පෙත්සම්කරුවන් 6 දෙනෙකු අභියාචානාධිකරණය හමුවේ පෙත්සමක් ගොනු කිරීමත් සමග මෙම ආයතනවලට අදාලව මැතිවරණයට නාම යෝජනා කැඳවීම ප්‍රමාද විය. එම ආයතන 248 ට අදාල නාම යෝජනා දැන්වීම අද නිකුත් වන්නේ, පසුගිය සිකුරාදා ඔවුන් එම පෙත්සම් ඉල්ලා අස්කරගැනීමත් සමග වේ. මේ අතර පළාත් පාලන ආයතන 93 ක් සඳහා ඇප මුදල් තැන්පත් කිරීම, පසුගිය 27 වැනි දා ආරම්භ විය."}