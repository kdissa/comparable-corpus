{"Header": ["\nනව වසරේ සතුට ට බාධාවක් වූ දිවයින පුරා රිය අනතුරු (Video)"], "Time": ["\n01 Jan, 2016\t", "| 7:57 pm ", "\n"], "Url": "https://www.newsfirst.lk/sinhala/2016/01/01/%e0%b6%b1%e0%b7%80-%e0%b7%80%e0%b7%83%e0%b6%bb%e0%b7%9a-%e0%b7%83%e0%b6%ad%e0%b7%94%e0%b6%a7-%e0%b6%a7-%e0%b6%b6%e0%b7%8f%e0%b6%b0%e0%b7%8f%e0%b7%80%e0%b6%9a%e0%b7%8a-%e0%b7%80%e0%b7%96-%e0%b6%af/", "Content": "නව වසරේ උදාවත් සමග දිවයිනේ ප්‍රදේශ කිහිපයකින් විවිධ අනතුරු වාර්තා විය. අද උදෑසන 5.20 පමණ මරදාන, පංචිකාවත්තේදී සිදු වූ බස්රථ අනතුරකින් පුද්ගලයින් 13 දෙනෙකු තුවාල ලැබිණි. පොලිස් මාධ්‍ය ප්‍රකාශක කාර්යාලය පැවසුවේ ගම්පහ සිට කොළඹ බලා ධාවනය වූ බස් රථයක් කොළඹ සිට කටුනායක බලා ධාවනය වූ තව ත් බස් රථයක ගැටීමෙන් එම අනතුර සිදුව ඇති බව ය . අනතුරෙන් තුවාල ලැබූවන් කොළඹ ජාතික රෝහලට ඇතුළත් කෙරිණ. මහනුවර – කටුගස්තොට මාර්ගයේ මහයියාව ප්‍රදේශයේදී අද පෙරවරුවේ මෝටර් රථ දෙකක් ගැටීමෙන් එක් අයෙක් තුවාල ලැබිණි . පොලීසිය පැවසුවේ, එක් මෝටර් රථයක රියැදුරුට වේගය පාලනය කර ගැනීමට නොහැකි වීම නිසා මෙම අනතුර සිදුව ඇති බව ය . අනුරාධපුර – පුත්තලම ප්‍රධාන මාර්ගයේ නොච්චියාගම මොරවක්කන්ද ප්‍රදේශයේදී අද අලුයම බස් රථයක් සහ ලොරියක් ගැටීමෙන් තිදෙනෙකු තුවාල ලැබිණි . පිටුපසින් පැමිණි ලොරිය නවතා තිබූ බස් රථයක ගැටීමෙන් අනතුර සිදුවිය. තුවාල ලැබූවන් මේ වනවිට අනුරාධපුර මහ රෝහලේ ප්‍රතිකාර ලබමින් සිටී. අද අලුයම හලාවත – කොළඹ ප්‍රධාන මාර්ගයේ ගමන් කළ ගිනි නිවන රථයක් මාර්ගයෙන් ඉවතට පැන අනතුරට ලක්විය. වේගය පාලනය කර ගැනීමට නොහැකි වීමෙන් සිදුව ඇති අනතුරින් රියැදුරා සුළු තුවාල ලැබිණි. ඊයේ මධ්‍යම රාත්‍රීයේ සිට අද උදෑසන 7 දක්වා කාලය තුළ හදීසි අනතුරුවලට ලක්වූ 68 දෙනෙකු ජාතික රෝහලට ඇතුළත් කර තිබේ. රිය අනතුරු හේතුවෙන් 32 දෙනෙකු තුවාල ලබා සිටි අතර සෙසු පිරිස විවිධ අනතුරුවලට ලක්වූවන් ය. මෙම කාලසීමාව තුළ වාර්තාවූ ගිනිකෙළි අනතුරු ගණන 6කි. ජාතික රෝහලේ සංඛ්‍යා ලේඛන අනුව 2014 වර්ෂයේ දෙසැම්බර් 30 සහ 31 දෙදින තුළ හදීසි අනතුරුවලට ලක්ව රෝහල්ගත කළ සංඛ්‍යාව 531 ක් වන අතර ‍පසුගිය දින දෙක තුළ එය 551 දක්වා ඉහළ ගොස් තිබේ. 2014 වසරට සාපේක්ෂව එය 20% ක වැඩී විමකි. 2014 වසරේ එම කාලසීමාවේ රිය අනතුරුවලට ලක්වූ 91 දෙනෙකු රෝහලට ඇතුළත් කර ඇති අතර මෙවර එම සංඛ්‍යාව 135 දක්වා වැඩි වී තිබේ."}