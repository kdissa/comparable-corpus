{"Header": ["\nඕනෑම අවස්ථාවක මහ මැතිවරණයකට සූදානම් – විපක්ෂ නායක"], "Time": ["\n01 Feb, 2015\t", "| 9:58 pm ", "\n"], "Url": "https://www.newsfirst.lk/sinhala/2015/02/01/%e0%b6%95%e0%b6%b1%e0%b7%91%e0%b6%b8-%e0%b6%85%e0%b7%80%e0%b7%83%e0%b7%8a%e0%b6%ae%e0%b7%8f%e0%b7%80%e0%b6%9a-%e0%b6%b8%e0%b7%84-%e0%b6%b8%e0%b7%90%e0%b6%ad%e0%b7%92%e0%b7%80%e0%b6%bb%e0%b6%ab/", "Content": "ඕනෑම අවස්ථාවක මහ මැතිවරණයකට සූදානම් බව විපක්ෂ නායක නිමල් සිරිපාල ද සිල්වා මහතා නිවේදනයක් නිකුත් කරමින් සඳහන් කරයි. විපක්ෂ නායකවරයා මේ බව ප්‍රකාශ කළේ, ඊයේ අග්‍රාමාත්‍ය රනිල් වික්‍රමසිංහ මහතා විසින් අප්‍රේල් 23 වනදායින් පසු පාර්ලිමේන්තුව විසුරවා හරින බවට කරන ලද ප්‍රකාශයට ප්‍රතිචාරයක් ලෙසයි. ආණ්ඩුක්‍රම ව්‍යවස්ථාවට අනුව පාර්ලිමේන්තු මැතිවරණයක් කැඳවීමේ බලය තිබෙන්නේ ශ්‍රී ලංකා නිදහස් පක්ෂ සභාපති ජනාධිපති මෛත්‍රීපාල සිරිසේන මහතාට පමණක් බව ද ඔහු සිහිපත් කරයි. මේ වනවිට ශ්‍රී ලංකා නිදහස් පක්ෂය හා මන්ත්‍රී කණ්ඩායම දින 100 වැඩපිළිවෙළට විවේචනාත්මකව සහයෝගය දීමට එකඟ වී ඇති බව විපක්ෂ නායකවරයාගේ නිවේදනයේ සඳහන් ය. එවැනි සහයෝගයක් ලබා දීමට සූදානම් වන අතරතුර තම පාක්ෂිකයින්ට විවිධ තාඩන පීඩන එල්ලවන බව ත් ඒ ගැන පාර්ලිමේන්තුවේදී මේ මස 10 වන දා විශේෂ විවාදයක් ඉල්ලා ඇති බවත් සඳහන් කරන විපක්ෂ නායකවරයා දේපල හා වෙනත් හානි වෙනුවෙන් රජය මගින් වන්දි ගෙවන ලෙස ඉල්ලා සිටීමට සුදානම් වේ."}