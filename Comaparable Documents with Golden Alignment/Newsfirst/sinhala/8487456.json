{"Header": ["\nතහනම් දැල් හලාවත උණුසුම් කරයි (VIDEO)"], "Time": ["\n01 Dec, 2015\t", "| 8:21 pm ", "\n"], "Url": "https://www.newsfirst.lk/sinhala/2015/12/01/%e0%b7%84%e0%b6%bd%e0%b7%8f%e0%b7%80%e0%b6%ad-%e0%b7%83%e0%b7%84-%e0%b6%9a%e0%b6%bd%e0%b7%8a%e0%b6%b4%e0%b7%92%e0%b6%a7%e0%b7%92%e0%b6%ba-%e0%b6%b4%e0%b7%8a%e2%80%8d%e0%b6%bb%e0%b6%af%e0%b7%9a/", "Content": "හලාවත, වැල්ල ප්‍රදේශයේ ධීවරයින් දෙපිරිසක් අතර අද නොසන්සුන් තත්ත්වයක් ඇති විය. ඒ, තහනම් දැල් භාවිත කරමින් මසුන් මැරීමට හලාවත ප්‍රදේශයේ ධීවරයින් විරෝධය පළ කිරීම හේතුවෙනි. හලාවත සහ කල්පිටිය ප්‍රදේශයේ ධීවර කණ්ඩායම් දෙකක් අතර මෙම නොසන්සුන්තාව හටගත්හ. කල්පිටියේ සිට පැමිණි ධීවරයින් දැනට තහනම්කර ඇති ලයිලා සුරුක්කු දැල් යොදා මසුන් මැරීමේදී හලාවත ධීවරයින් ඔවුන් සිය භාරයට ගෙන තිබේ. අප වාර්තාකරු පැවසුවේ, මසුන් මැරූ ධීවරයින් 16 දෙනෙකු සමග ධීවර යාත්‍රා 4ක් හලාවත ධීවරයින් සිය භාරයට ගත් බව ය. පසුව පිරිස හලාවත ධීවර වරායට රැගෙන ආ අතර කල්පිටිය ධීවරයින් භාවිත කළ තහනම් දැල් ආම්පන්න හලාවත ධීවරයින් ගිනි තබා විනාශ කර තිබේ. මෙහිදී දෙපිරිස අතර උණුසුම් තත්ත්වයක් හටගත්තේ ය. හලාවත ධීවරයින් පවසන්නේ, අවස්ථා ගණනාවකදී මෙලෙස නීති විරෝධී දැල් ආම්පන්න භාවිතකර මසුන් මැරීම සිදු කිරීම හේතුවෙන් සියලු මුහුදු සම්පත් අහිමි වෙමින් පවතින බව ය. නීති විරෝධී දැල් ආම්පන්න භාවිත කළ ධීවරයින් තමන් සිදු කළ වරද මෙහිදී පිළිගෙන තිබේ. පැය 4කට අධික කාලයක් මෙම උණුසුම් තත්ත්වය පැවැති අතර වැල්ල කතෝලික දේවස්ථානයේ පියතුමා මැදිහත් වීමෙන් තත්ත්වය සමතයකට පත් කෙරිණ. හලාවත ධීවරයින් භාරයේ සිටි කල්පිටියෙන් පැමිණි ධීවරයින් නිදහස් කිරීමට මෙහිදී පියවර ගැණුනු අතර අප වාර්තාකරු පැවසුවේ, තමන්ට සිදු වූ පීඩාව පිළිබඳව කල්පිටිය ධීවරයින් හලාවත පොලිසියට පැමිණිල්ලක් ද කළ බව ය."}