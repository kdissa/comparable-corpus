{"Header": ["\nඔස්ට්‍රේලියානු අගමැති මැල්කම් ටර්න්බුල් ජනපති සහ අගමැති හමුවෙයි"], "Time": ["\n02 Nov, 2017\t", "| 8:32 pm ", "\n"], "Url": "https://www.newsfirst.lk/sinhala/2017/11/02/%e0%b6%94%e0%b7%83%e0%b7%8a%e0%b6%a7%e0%b7%8a%e2%80%8d%e0%b6%bb%e0%b7%9a%e0%b6%bd%e0%b7%92%e0%b6%ba%e0%b7%8f%e0%b6%b1%e0%b7%94-%e0%b6%85%e0%b6%9c%e0%b6%b8%e0%b7%90%e0%b6%ad%e0%b7%92-%e0%b6%b8%e0%b7%90/", "Content": "ඔස්ට්‍රේලියානු අග්‍රාමාත්‍ය මැල්කම් ටර්න්බුල් මහතා ජනාධිපතිවරයා සමග පැවති හමුවේදී මිනිස් ජාවාරම් සහ මත්ද්‍රව්‍ය ජාවාරම් මැඩලීම ඇතුළු කරුණු පිළිබඳව සාකච්ඡා කර තිබේ. ශ්‍රී ලංකාවේ වෙරළාරක්ෂක කටයුතු වෙනුවෙන් ස්ටැබික්‍රාෆ්ට් වර්ගයේ මුර යාත්‍රා 3ක් ලබා දීමට පියවර ගන්නා බව මෙහිදී මැල්කම් ටර්න්බුල් මහතා පවසා තිබේ. ශ්‍රී ලංකාව තුළ ජාතික ආරක්ෂක විද්‍යාලයක් පිහිටුවීමටත් එහි පරිපාලන සහ විෂය නිර්දේශ සම්පාදනය කිරීමටත් වසර 2ක කාලයක් සඳහා ජ්‍යෙෂ්ඨ හමුදා නිලධාරියෙකු මෙරටට එවීමට ද ඔහු එකඟතාව පළ කර තිබේ. ඔස්ට්‍රේලියානු අග්‍රාමාත්‍ය මැල්කම් ටර්න්බුල් මහතා අග්‍රාමාත්‍ය රනිල් වික්‍රමසිංහ මහතා හමුවූයේ අරලියගහ මන්දිරයේදී ය. මෙහිදී දෙරට අතර ජාත්‍යන්තර වෙළෙඳාම සහ ආයෝජන පිළිබඳව රාමුවක් සැකසීමේ ගිවිසුමකට අත්සන් තැබිණි. චීනයේ එක් තීරයක් එක් මාවතක් ව්‍යාපෘතියට ශ්‍රී ලංකාව සම්බන්ධ වන ආකාරය පිළිබඳව ද මෙහිදී සාකච්ඡා කර තිබේ. නව ආණ්ඩුක්‍රම ව්‍යවස්ථාවක් සම්පාදනය කිරීමේ ක්‍රියාවලිය සහ තවත් ද්විපාර්ශවික කරුණු රැසක් පිළිබඳව අග්‍රාමාත්‍යවරුන් දෙදෙනාගේ හමුවේදී අවධානයට ලක් වී තිබේ."}