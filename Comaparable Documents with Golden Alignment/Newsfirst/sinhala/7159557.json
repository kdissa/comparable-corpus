{"Header": ["\nපකිස්ථාන අගමැති අද දිවයිනට"], "Time": ["\n04 Jan, 2016\t", "| 6:18 am ", "\n"], "Url": "https://www.newsfirst.lk/sinhala/2016/01/04/%e0%b6%b4%e0%b6%9a%e0%b7%92%e0%b7%83%e0%b7%8a%e0%b6%ae%e0%b7%8f%e0%b6%b1-%e0%b6%85%e0%b6%9c%e0%b6%b8%e0%b7%90%e0%b6%ad%e0%b7%92-%e0%b6%85%e0%b6%af-%e0%b6%af%e0%b7%92%e0%b7%80%e0%b6%ba%e0%b7%92/", "Content": "පකිස්ථාන අග්‍රාමාත්‍ය නවාස් ෂරීෆ් මහතා නිල සංචාරයක් සඳහා අද දිවයිනට පැමිණීමට නියමිත බව විදේශ කටයුතු අමාත්‍යංශය පවසයි. ජනාධිපති මෛත්‍රීපාල සිරිසේන මහතාගේ ආරාධනයකට අනුව දිවයිනට පැමිණෙන පකිස්ථාන අග්‍රාමාත්‍යවරයා ලබන 06 වන දා දක්වා මෙරට රැඳී සිටීමට නියමිත ය. අද දිවයිනට පැමිණෙන අග්‍රාමාත්‍ය නවාස් ෂරීෆ් මහතා සහ බෙකම් කල්සුම් ෂරීෆ් මහත්මිය කටුනායක ගුවන් තොටුපොළේදී අගමැති රනිල් වික්‍රමසිංහ මහතා විසින් පිළිගනු ලබයි. විදේශ කටයුතු අමාත්‍යංශය පැවසුවේ, පකිස්ථාන අග්‍රාමාත්‍යවරයා පිළිගැනීමේ නිල උත්සවය ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් හෙට ජනාධිපති ලේකම් කාර්යාලයේදී පැවැත්වෙන බව ය. පකිස්ථාන අග්‍රාමාත්‍යවරයා මෙම සංචාරය තුළදී ජනාධිපති මෛත්‍රීපාල සිරිසේන මහතා, අග්‍රාමාත්‍ය රනිල් වික්‍රමසිංහ මහතා සහ කැබිනට් අමාත්‍යවරුන් සමග නිල සාකච්ඡා පැවැත්වීමට නියමිත ය. විදේශ කටයුතු අමාත්‍යංශය පැවසුවේ, පකිස්ථාන අග්‍රාමාත්‍ය නවාස් ෂරීෆ් මහතා මෙම සංචාරය අතරතුරදී සෞඛ්‍ය, විද්‍යා හා තාක්ෂණ, වෙළෙඳ හා සංස්කෘතික යන ක්ෂේත්‍ර සම්බන්ධයෙන් ද්විපාර්ශවික නෛතික ලේඛන කිහිපයකට අත්සන් තැබීමට අපේක්ෂා කරන බව ය. පකිස්ථාන අග්‍රාමාත්‍යවරයා මෙරට රැඳී සිටින කාලය තුළදී ‍ඓතිහාසික මහනුවර නගරයේ සංචාරයක නිරත වීමට නියමිතව තිබේ."}