{"Header": ["\nමොස්කව්හි සරසවි නේවාසිකාගාර ගින්නෙන් මිය ගිය ලක් සිසුවාගේ දේහය හෙට දිවයිනට"], "Time": ["\n02 May, 2015\t", "| 12:05 pm ", "\n"], "Url": "https://www.newsfirst.lk/sinhala/2015/05/02/%e0%b6%b8%e0%b7%9c%e0%b7%83%e0%b7%8a%e0%b6%9a%e0%b7%80%e0%b7%8a%e0%b7%84%e0%b7%92-%e0%b7%83%e0%b6%bb%e0%b7%83%e0%b7%80%e0%b7%92-%e0%b6%b1%e0%b7%9a%e0%b7%80%e0%b7%8f%e0%b7%83%e0%b7%92%e0%b6%9a%e0%b7%8f/", "Content": "රුසියාවේ, මොස්කව්හි සරසවි නේවාසිකාගාරයක ඇති වූ ගින්නකින් ජීවිතක්ෂයට පත්වූ ශ්‍රී ලාංකික සිසුවාගේ දේහය හෙට දිවයිනට ගෙන ඒමට නියමිතව තිබේ. එලෙස ජීවිතක්ෂයට පත්ව ඇත්තේ, මිහිර උවිඳු විජේරාම නැමැති 22 හැවිරිදි සිසුවෙකි. පසු ගිය 24 වන දා ඇති වූ ගින්නෙන්, බරපතළ තුවාල ලබා සිටි ඔහු ජීවිතක්ෂයට පත් වූයේ, පසුගිය 28 වන දා ය. පානදුර ශ්‍රී සුමංගල සහ කොළඹ ආනන්ද යන විද්‍යාලවල ආදි සිසුවෙකු වන එම සිසුවා උසස් පෙළ හදාරා ඇත්තේ, ජීව විද්‍යා අංශයෙනි. ශිෂ්‍යත්වයකට අනුව ඔහු වෛද්‍ය විද්‍යාව හැදෑරීම සඳහා මොස්කව්හි ජාතික වෛද්‍ය පර්යේෂණ විශ්ව විද්‍යාලයට ඇතුළත්ව තිබේ. මිහිර උවිඳු විජේරාම සිසුවා කළුතර, පලාතොට ප්‍රදේශයේ පදිංචිකරුවෙකි."}