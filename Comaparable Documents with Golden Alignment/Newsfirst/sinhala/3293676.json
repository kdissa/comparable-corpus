{"Header": ["\nවහා ම ක්‍රියාත්මක වන පරිදි මාරුවීම් ලැබූ පොලීසියේ ඉහළ නිලධාරීන් 7 මෙන්න"], "Time": ["\n01 Jul, 2015\t", "| 3:12 pm ", "\n"], "Url": "https://www.newsfirst.lk/sinhala/2015/07/01/%e0%b7%80%e0%b7%84%e0%b7%8f-%e0%b6%b8-%e0%b6%9a%e0%b7%8a%e2%80%8d%e0%b6%bb%e0%b7%92%e0%b6%ba%e0%b7%8f%e0%b6%ad%e0%b7%8a%e0%b6%b8%e0%b6%9a-%e0%b7%80%e0%b6%b1-%e0%b6%b4%e0%b6%bb%e0%b7%92%e0%b6%af-2/", "Content": "වහා ම ක්‍රියාත්මක වන පරිදි ජ්‍යෙෂ්ඨ පොලිස් අධිකාරීවරුන් 4 දෙනෙකුට සහ සහකාර පොලිස් අධිකාරීවරුන් 3 දෙනෙකුට ස්ථාන මාරුවීම් ලබා දී තිබේ. පොලිස් මාධ්‍ය ඒකකය නිවේදනයක් නිකුත් කරමින් පැවසුවේ, ඒ අනුව කුලියාපිටිය කොට්ඨාස භාර ජ්‍යෙෂ්ඨ පොලිස් අධිකාරි ආර්.එම්. හරිස්චන්ද්‍ර බණ්ඩාර මහතා පොලිස් ක්ෂේත්‍ර බලකා මූලස්ථානයට මාරු කර යවා ඇති බව ය. අම්පාර කොට්ඨාසය භාර ජ්‍යෙෂ්ඨ පොලිස් අධිකාරී එම්.එච්.කේ.ඩී. මහගෙදර මහතා කුණ්ඩසාලේ පොලිස් අභ්‍යාස විද්‍යාලයේ අධ්‍යක්ෂවරයා ලෙස ස්ථාන මාරු කර තිබේ. ගල්කිස්ස කොට්ඨාසය භාර ජ්‍යෙෂ්ඨ පොලිස් අධිකාරී ඩි.ආර්. එල්. රණවීර මහතා අම්පාර කොට්ඨාසයට මාරු කර යවා තිබේ. පොලිස්පති අණදෙන තොරතුරු කොට්ඨාසයේ අධ්‍යක්ෂ ජ්‍යෙෂ්ඨ පොලිස් අධිකාරී ජේ.අයි. ද ඒ. ගුණතිලක මහතා ස්ථාන මාරු කර ඇත්තේ ගල්කිස්ස කොට්ඨාසයටයි. පොලිස්පති අණදෙන තොරතුරු කොට්ඨාසයේ කටයුතු කරන සහකාර පොලිස් අධිකාරී පී.ඩි.ඒ. එන්. ගුණරත්න මහතා පොලිස්පති අණදෙන තොරතුරු කොට්ඨාසයේ වැඩබලන අධ්‍යක්ෂවරයා ලෙස පත් කර තිබේ. අපරාධ පරික්ෂණ දෙපාර්තමේන්තුවේ සහකාර පොලිස් අධිකාරී එස්. එම්. කීර්තිපාල මහතා හලාවත කොට්ඨාසයේ සහකාර පොලිස් අධිකාරීවරයා ලෙස පත් කර ඇතැයි පොලිස් මාධ්‍ය ඒකකය නිකුත් කළ නිවේදනයේ සඳහන් ය. එහි දැක්වෙන්නේ ත්‍රස්ත විමර්ශන කොට්ඨාසයේ සහකාර පොලිස් අධිකාරී ඒ.ආර්.පි.ජේ. අල්විස් මහතා තංගල්ල කොට්ඨාසයට මාරු කර යවා ඇති බව ය."}