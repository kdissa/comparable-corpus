{"Header": ["\nමහ බැංකුවෙන් දැනුම් දීමක්"], "Time": ["\n01 Feb, 2014\t", "| 5:41 pm ", "\n"], "Url": "https://www.newsfirst.lk/sinhala/2014/02/01/%e0%b6%b8%e0%b7%84-%e0%b6%b6%e0%b7%90%e0%b6%82%e0%b6%9a%e0%b7%94%e0%b7%80%e0%b7%99%e0%b6%b1%e0%b7%8a-%e0%b6%af%e0%b7%90%e0%b6%b1%e0%b7%94%e0%b6%b8%e0%b7%8a-%e0%b6%af%e0%b7%93%e0%b6%b8%e0%b6%9a/", "Content": "බැංකු හා බැංකු නොවන මූල්‍ය ආයතන,  ඒකාබද්ධවීමේ සැලසුම් මාර්තු 31 වන දාට පෙර ඉදිරිපත් කළ යුතු බව ශ්‍රී ලංකා මහ බැංකුව පවසයි. ශ්‍රී ලංකා මහ බැංකුවේ සහකාර අධිපති සී.ජේ.පී. සිරිවර්ධන මහතා පැවසුවේ මේ ක්‍රියාවළියෙන් බැංකු හා බැංකු නොවන මූල්‍ය ආයතනවල ගනුදෙනුකරුවන්ට හා සේවකයින්ට කිසිඳු බලපෑමක් නොවන බව ය. 2016 වසරේදී ශ්‍රී ලංකාව මධ්‍ය ඉහළ ආදායම් ලබන රටක් බවට පත්වීමේ ඉලක්කය අනුව ශක්තිමත් මූල්‍ය පද්ධතියක් ස්ථාපනය කිරීම සදහා බැංකු හා බැංකු නොවන මූල්‍ය ආයතන ඒකාබද්ධ විය යුතු බවට පසුගිය අයවැයෙන් යෝජනා කෙරිණි. එම යෝජනාව අනුව ශ්‍රී ලංකා මහබැංකුව මේ වසරේ සිය මාර්ග සිතියමට එම කරුණු ඇතුළත් කළ අතර මේ වනවිට එහි මූලික ක්‍රියාවළිය ආරම්භ කර තිබේ. මේ යටතේ බැංකු හා බැංකු නොවන මූල්‍ය ආයතන විවිධ ආකාරයෙන් එකිනෙක සමග ඒකාබද්ධ වනු ඇති. ඒකාබද්ධ වන ආයතන පිළිබඳව එම ආයතන විසින් තීරණය කළ යුතු අතර සැළසුම් ශ්‍රී ලංකා මහ බැංකුවේ මූල්‍ය මණ්ඩලයට යොමුකර අනුමැතිය ලබාගත යුතු ය. එම ක්‍රියාවළිය පහසු කිරීම සදහා මහබැංකුවේ සහකාර අධිපතිවරයෙකු යටතේ වෙනම කමිටුවක් පත්කර ඇති අතර  උපදෙස් සැපයීම සඳහා දායක වන ලෙස පිළිගත් විගණන ආයතන 9 කට මහබැංකුව දන්වා තිබේ. ශ්‍රී ලංකා මහ බැංකුවේ සහකාර අධිපති සී.ජේ.පී සිරිවර්ධන මහතා පැවසුවේ මේ වනවිට ‍මෙරටට අයත් බැංකු 58 ක් හා බැංකු නොවන මූල්‍ය ආයතන 21 ක් මහ බැංකුවේ ලියාපදිංචි කර ඇති බව ය. ඉන් ඇතැම් ආයතනවලට ශක්තිමත් මූල්‍ය පදනමක් ඇති අතර ඇතැම් ආයතන ආර්ථිකයේ සිදුවන කම්පනවලට ශක්තිමත්ව මුහුණදීමට නොහැකි මට්ටමක ඇති බවට හඳුනාගෙන ඇතැයි ද සිරිවර්ධන මහතා පෙන්වා දෙන්නේය. ඔහු සඳහන් කළේ, එම ඒකාබද්ධ කිරීමේ වැඩපිළිවෙළ තුළින් ශක්තිමත් මූල්‍ය පද්ධතියක් නිර්මාණය වන බව ය. මූල්‍ය පද්ධතියේ ස්ථායිතාව ‍සළකා, එම ක්‍රියාවලියට සම්බන්ධ නොවන ආයතන පිළිබඳව ක්‍රියාමාර්ග ගැනීමට සිදුවන බව ද මහ බැංකුව පවසයි."}