{"Header": ["\nඋමා ඔය ගැටලු වැල්ලවායටත් ගලයි"], "Time": ["\n02 Nov, 2017\t", "| 9:49 pm ", "\n"], "Url": "https://www.newsfirst.lk/sinhala/2017/11/02/%e0%b6%8b%e0%b6%b8%e0%b7%8f-%e0%b6%94%e0%b6%ba-%e0%b6%9c%e0%b7%90%e0%b6%a7%e0%b6%bd%e0%b7%94-%e0%b7%80%e0%b7%90%e0%b6%bd%e0%b7%8a%e0%b6%bd%e0%b7%80%e0%b7%8f%e0%b6%ba%e0%b6%a7%e0%b6%ad%e0%b7%8a/", "Content": "නිවාස ඉරි තැලීම්, ගිලා බැසීම්, ජල උල්පත් සිඳීයාම්, වගා විනාශ වීම් වැනි අතුරු ඵල අතරට දැන් ජල මූලාශ්‍ර අපවිත්‍ර වීම ද එක්ව තිබෙනු දැකිය හැකි ය. මොණරාගල වැල්ලවායේ අලිකොටආර ඔය, උමා ඔය ව්‍යාපෘතිය හේතුවන් මේ වන විට අපවිත්‍ර වී තිබේ. මේ ඔය ආරම්භ වන්නේ පූනාගලිනි. එහි සිට කිලෝ මීටර් 5කට පසු අලිකොටආර ඔයට උමා ඔය හමුවේ. එම අවස්ථාවේදී උමා ඔය බහුකාර්ය ව්‍යාපෘතියෙන් පිට කෙරෙන අපද්‍රව්‍ය මෙම ඔයට මුසු වන බව ප්‍රදේශවාසීන්ගේ චෝදනාව ය. විශාල පිරිසකට සෙත සලසමින් ගලා බසිනා අලිකොටආර ඔය අද වන විට ගැටලු රැසකට අත වනන තැනක් බවට පත් වී අවසන් ය. මෙම ඔයෙන් වැල්ලවාය ඇතුළු ප්‍රදේශ ගණනාවක පවුල් 7000ක් පමණ ජල අවශ්‍යතාව සපුරා ගන්නා නමුත් දැන් ඔවුන්ට ගැටලු ගණනාවකට මුහුණ දීමට සිදු වී තිබේ. ජාතික ජල සම්පාදන හා ජලාපවහන මණ්ඩලය සඳහන් කර ඇත්තේ, මෙම ජලය පිරිපහදු කිරීමට ද හැකියාවක් නොමැති බව ය. ජලයේ තිබෙන ගල්කුඩු හා සිමෙන්ති නිසා පිරිපහදු යන්ත්‍ර ද නිසි ලෙස ක්‍රියා නොකරන බව එහි නිලධාරීහු පවසති."}