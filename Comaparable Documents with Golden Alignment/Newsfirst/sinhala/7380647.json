{"Header": ["\nසතුන් දහස් ගණනක් සමග සිංහරාජයෙන් පිටවීමට තැත් කළ විදේශිකයින් 5ක් අත්අඩංගුවට"], "Time": ["\n02 Feb, 2019\t", "| 10:15 pm ", "\n"], "Url": "https://www.newsfirst.lk/sinhala/2019/02/02/%e0%b7%83%e0%b6%ad%e0%b7%94%e0%b6%b1%e0%b7%8a-%e0%b6%af%e0%b7%84%e0%b7%83%e0%b7%8a-%e0%b6%9c%e0%b6%ab%e0%b6%b1%e0%b6%9a%e0%b7%8a-%e0%b7%83%e0%b6%b8%e0%b6%9c-%e0%b7%83%e0%b7%92%e0%b6%82%e0%b7%84/", "Content": "COLOMBO (News 1st) – ශ්‍රී ලංකාවේ සතුන් දහස් ගණනක් සමග සිංහරාජයෙන් පිටවීමට උත්සහ කළ ස්ලෝවැකියානු ජාතිකයින් 5 දෙනෙකු අත්අඩංගුවට ගෙන තිබේ . වඳවී යන සතුන් වර්ග ඇතුළුව කෘමී සතුන් සිය ගණනක් හා ශාක කොටස් රැසක් සිංහරාජ වනාන්තරයෙන් පිටතට ගෙන යාමට තැත් කළ ස්ලෝවැකියානු ජාතිකයින් 5 දෙනෙකු වන සංරක්ෂණ නිලධාරීන් විසින් අද පෙරවරුවේ සිංහරාජ කුඩව පිවිසුමේදී අත්අඩංගුවට ගත්තේ ය. මොවුන් දින තුනක කාලයක් සිංහරාජ වනාන්තරයට පිවිසෙන ප්‍රධාන ද්වාරය අසළ පුද්ගලික ලැගුම්හළක නැවතී සිටිමින්, රාත්‍රී කාලයේ සිංහරාජ රක්ෂිතයට ඇතුළු වී මෙම ජාවාරම සිදු කර ඇතැයි අනාවරණය වී තිබේ. ඔවුන් සන්තකයේ තිබී සොයා ගත් සත්ත්ව විශේෂ අතර, මේ වන විටත් තර්ජනයට ලක්ව ඇති දුර්ලභ සමනලුන් විශේෂ 3ක්, ගෝනුස්සන්, හැකරැල්ලන්, බඹරුන්, දෙබරුන්, කණාමැදිරියන් වැනි සතුන් දහස් ගණනක් සිටි බව වන සංරක්ෂණ නිලධාරීහු සඳහන් කළහ. එමෙන් ම විවිධ බීජ වර්ග හා ශාක කොටස් විශාල ප්‍රමාණයක් ද ඔවුන් සතුව තිබී ඇති අතර ජීවී සතුන් මෙන්ම මිය ගිය සතුන් ද සිටි බව ඔවුහු වැඩිදුරටත් සඳහන් කළහ. සැකකරුවන් සතුව තිබී අධි තාක්ෂණික කැමරා උපකරණ, අධි තාක්ෂණික ද්‍රෝන යන්ත්‍ර මෙන්ම සත්ත්ව මෙන්ම ශාක බහලුම්, සතුන් නිර්වින්දන රසායනික ද්‍රව්‍ය ඇතුළු උපකරණ රැසක් පොලීස් භාරයට ගත්තේ ය."}