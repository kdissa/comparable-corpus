{"Header": ["\nඔස්ට්‍රේලියා අග්‍රාමාත්‍ය මැල්කම් ටර්න්බුල් නිල සංචාරයක් සඳහා අද දිවයිනට"], "Time": ["\n02 Nov, 2017\t", "| 6:19 am ", "\n"], "Url": "https://www.newsfirst.lk/sinhala/2017/11/02/%e0%b6%94%e0%b7%83%e0%b7%8a%e0%b6%a7%e0%b7%8a%e2%80%8d%e0%b6%bb%e0%b7%9a%e0%b6%bd%e0%b7%92%e0%b6%ba%e0%b7%8f-%e0%b6%85%e0%b6%9c%e0%b7%8a%e2%80%8d%e0%b6%bb%e0%b7%8f%e0%b6%b8%e0%b7%8f%e0%b6%ad%e0%b7%8a/", "Content": "ඔස්ට්‍රේලියා අග්‍රාමාත්‍ය මැල්කම් ටර්න්බුල් මහතා නිල සංචාරයක් සඳහා අද උදෑසන දිවයිනට පැමිණිමට නියමිතව තිබේ. විදේශ කටයුතු අමාත්‍යංශය සඳහන් කළේ, ඔහු පැය 2ක පමණ කාලයක් මෙරට රැඳී සිටින බවයි. ඔස්ට්‍රේලියානූ අගමැතිවරයා එහිදී ජනාධිපතිතුමා හා අග්‍රාමාත්‍යවරයා සමග ද්වීපාර්ශවීය සාකච්ඡා පැවැත්වීමට නියමිත වේ. ඔස්ට්‍රේලියානූ අගමැතිවරයා මෙරටට පැමිණෙන්නේ ශ්‍රී ලංකා ඔස්ට්‍රේලියා ද්වීපාර්ශවීය සබඳතාවලට වසර 70 ක් සපිරීම සනිටුවහන් කරමිනි. මේ වසරේ මුල් භාගයේදී ජනාධිපති මෛත්‍රීපාල සිරිසේන මහතා සහ අග්‍රාමාත්‍ය රනිල් වික්‍රමසිංහ මහතා ඔස්ට්‍රේලියාවේ සංචාරය කළ අතර ආර්ථික හා වෙළෙඳ ගනුදෙනු මෙන් ම ආරක්ෂාව හා මිනිස් ජාවාරම් සම්බන්ධයෙන් ද එම සංචාරවලදී සාකච්ඡාවට ලක් විය. මේ අතර ඔස්ට්‍රේලියානූ අගමැතිවරයාගේ සංචාරය හේතුවෙන් අද පෙරවරුවේ අවස්ථා දෙකකදී කොළඹ මාර්ග කිහිපයක වාහන ධාවනයට සීමා පනවන බව පොලීසිය පවසා තිබේ. ඒ අනුව, අද උදෑසන 7.15 සිට 7.45 දක්වා කැලණි පාලම අසල සිට බේස්ලයින් මාර්ගය බොරැල්ල ඩී. එස් හන්දිය දක්වාත්, එතැන්සිට හෝටන් පෙදෙස, ආනන්ද කුමාරස්වාමි මාවත, ශාන්ත මයිකල් පාර, කොල්ලුපිටිය මංසන්ධිය සිට ගාලුමුවදොර දක්වා ගාලුපාරේ රථවාහන ධාවනය සීමා කෙරෙනු ඇති. නැවත උදෑසන 9.15 වේ සිට 9.45 දක්වා එම මාර්ගයේම වාහන ධාවනය සීමා කිරීමට නියමිතව තිබේ."}