{"Header": ["\nබස් කොන්දොස්තරට අඩු කළ ගාස්තුව අමතක ද? දැන් ම අමතන්න"], "Time": ["\n01 Feb, 2015\t", "| 12:46 pm ", "\n"], "Url": "https://www.newsfirst.lk/sinhala/2015/02/01/%e0%b6%85%e0%b6%a9%e0%b7%94-%e0%b6%9a%e0%b7%85-%e0%b6%b6%e0%b7%83%e0%b7%8a-%e0%b6%9c%e0%b7%8f%e0%b7%83%e0%b7%8a%e0%b6%ad%e0%b7%94%e0%b7%80%e0%b6%a7-%e0%b7%80%e0%b6%a9%e0%b7%8f-%e0%b7%80%e0%b7%90/", "Content": "අඩු කළ ගාස්තු යටතේ බස් රථ ධාවනය නොකරන රියැදුරන්ට සහ කොන්දොස්තරවරුන් සම්බන්ධයෙන් සොයා බැලීමට දීපව්‍යාප්ත වැඩපිළිවෙළක් ක්‍රියාත්මක කර තිබේ. ජාතික ගමනාගමන කොමිෂන් සභාවේ අධ්‍යක්ෂ එච්.ඩබ්ලිව්. විපුලසේන මහතා සඳහන් කළේ, පළාත් මාර්ගස්ථ මගී ප්‍රවාහන අධිකාරිය සමග ඒකාබද්ධව එම වැඩළිවෙළ ක්‍රියාත්මක කර ඇති බව ය. බස් ගාස්තු සම්බන්ධයෙන් පැමිණිලි ඉදිරිපත් කිරීමට ජාතික ගමනාගමන කොමිෂන් සභා ප්‍රධාන කාර්යාලයේ 0112 59 55 55 දුරකථන අංකය වෙන් කර ඇති බව ද ඔහු සඳහන් කළේ ය. විපුලසේන මහතා පැවසුවේ, මේ වන විට එවැනි පැමිණිලි 15ක් ලැබී ඇති බව ය. එම සෑම පැමිණිල්ලක් සඳහා ම එම අවශ්‍ය ක්‍රියාමාර්ග එම්  අවස්ථාවේදී ම ගත් බව ඔහු සඳහන් කළේ ය. ඉන්ධන මිල අඩු කිරීමත් සමග ලංගම හා පෞද්ගලික බස් ගාස්තු අද සිට පහළ දැමිණ. ඉන්ධන මිල අඩු කිරීමත් සමග ලංගම හා පෞද්ගලික බස් ගාස්තු  8% ත් 10%ත් අතර ප්‍රමාණයකින් අද සිට පහළ දැමිණ. ඒ අනුව අවම ගාස්තුව වන රුපියල් 9 රුපියල් 8 දක්වා අඩු වනු ඇති. රුපියල් 13 ගාස්තුව 12 දක්වා ත් රුපියල් 17 සිට රුපියල් 34 දක්වා වන ගාස්තු රුපියල් දෙකකින් ද පහළ දමා තිබේ. රුපියල් 37 සිට 41 දක්වා වන ගාස්තුව රුපියල් 3කින් පහළ දමා ඇති අතර රුපියල් 44 සිට 59 දක්වා වන ගාස්තුව රුපියල් 4කින් පහළ දමා ඇති බව අභ්‍යන්තර ප්‍රවාහන අමාත්‍යාංශය පැවසී ය. රුපියල් 62 සිට 64 දක්වා වන ගාස්තුව පහළ දමා ඇත්තේ, රුපියල් 5කිනි. රුපියල් 67 සිට 80 දක්වා වන ගාස්තුව රුපියල් 6කින් ද රුපියල් 83 සිට රුපියල් 85ක් දක්වා වන ගාස්තුව රුපියල් 7 කින් ද පහළ දමා තිබේ. රුපියල් 88 සිට රුපියල් 99 දක්වා වන ගාස්තුව පහළදමා ඇත්තේ, රුපියල් 8කිනි. රුපියල් 708ක් වූ වැඩි ම බස් ගාස්තුව රුපියල් 57කින් අඩු කර ඇති බව අභ්‍යන්තර ප්‍රවාහන අමාත්‍යාංශය පැවසී ය."}