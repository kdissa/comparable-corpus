{"Header": ["\nඛණිජ තෙල් සේවකයෝ සැලසුම් කළ වර්ජනය අතහැර දමති"], "Time": ["\n01 Aug, 2017\t", "| 9:50 pm ", "\n"], "Url": "https://www.newsfirst.lk/sinhala/2017/08/01/%e0%b6%9b%e0%b6%ab%e0%b7%92%e0%b6%a2-%e0%b6%ad%e0%b7%99%e0%b6%bd%e0%b7%8a-%e0%b7%83%e0%b7%9a%e0%b7%80%e0%b6%9a%e0%b6%ba%e0%b7%9d-%e0%b7%83%e0%b7%90%e0%b6%bd%e0%b7%83%e0%b7%94%e0%b6%b8%e0%b7%8a/", "Content": "සැලසුම් කළ වැඩවර්ජනය අතහැර දැමීමට ඛණිජ තෙල් සේවකයින් සහ දුම්රිය රියැදුරන් තීරණය කර තිබේ. ඛනිජ තෙල් වෘත්තීය සමිති අද පෙරවරුවේ ජනාධිපති කාර්යාලයේදී ජනාධිපතිතුමා හමුවී සාකච්ඡා කළේ ය. හම්බන්තොට වරාය තෙල් ටැංකි චීන සමාගමට පැවරීම ඇතුළු කරුණු කිහිපයක් මත ඔවුන් නැවතත් වර්ජනයක් ආරම්භ කිරීමට සැලසුම්කර තිබිණ. මේ අතර අධිකරණය වරෙන්තු නික්තු කර තිබියදී නිතීඥවරුන් මාර්ගයෙන් අද අධිකරණයට භාරවූ ලංකා ඛණිජ තෙල් නීතිගත සංස්ථාවේ ඒකාබද්ධ වෘත්තිය සමිති සන්ධානයේ ක්‍රියාකාරීන් 16 දෙනා රුපියල් ලක්ෂය බැගින් වූ ශරීර ඇප මත මුදා හැරීමට කොළඹ අතිරේක මහේස්ත්‍රාත් රංග දිසානායක මහතා අද නියෝග කළේ ය. ඔවුන් අත්අඩංගුවට ගැනීම සඳහා ‍නිකුත් කළ වරෙන්තු යළි කැඳවීමට අතිරේක මහේස්ත්‍රාත්වරයා නියම කර සිටියේ ය. නඩුව අගෝස්තු 24 යළි කැඳවීමට නියමිතයි. මේ අතර දුම්රිය එන්ජින් රියදුරන්ගේ සංගමය අද මධ්‍යම රාත්‍රීයේ සිට බලවේග කට්ටල ධාවනයෙන් ඉවත්වීමට ගත් තීරණය ප්‍රවාහන නියෝජ්‍ය ඇමතිවරයා සමග පැවති සාකච්ඡාවකින් පසුව අත්හිටුවා තිබේ."}