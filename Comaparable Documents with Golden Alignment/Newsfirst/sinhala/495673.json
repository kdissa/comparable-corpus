{"Header": ["\nනව පාර්ලිමේන්තුවේ නි. කථානායක තිලංග සුමතිපාල"], "Time": ["\n01 Sep, 2015\t", "| 10:59 am ", "\n"], "Url": "https://www.newsfirst.lk/sinhala/2015/09/01/%e0%b6%b1%e0%b7%80-%e0%b6%b4%e0%b7%8f%e0%b6%bb%e0%b7%8a%e0%b6%bd%e0%b7%92%e0%b6%b8%e0%b7%9a%e0%b6%b1%e0%b7%8a%e0%b6%ad%e0%b7%94%e0%b7%80%e0%b7%9a-%e0%b6%b1%e0%b7%92-%e0%b6%9a%e0%b6%ae%e0%b7%8f/", "Content": "අභිනව පාර්ලිමේන්තුවේ නියෝජ්‍ය නායකවරයා ලෙස තිලංග සුමතිපාල මහතා තේරී පත් විය. නිමල් සිරිපාල ද සිල්වා මහතා විසින් තිලංග සුමතිපාල මහතාගේ නම යෝජනා කරනු ලැබූ අතර එය ස්ථීර කරනු ලැබුවේ, රවුෆ් හකීම් මන්ත්‍රීවරයා විසිනි. ඒ අනුව 8වන පාර්ලිමේන්තුවේ නියෝජ්‍ය නායකවරයා වන්නේ, තිලංග සුමතිපාල මහතා කටයුතු කරනු ඇති. ව්‍යාපාරිකයෙකු ලෙස ප්‍රකට තිලංග සුමතිපාල මහතා පසුව දේශපාලනයට පිවිසි පුද්ගලයෙකි. ඔහු වඩාත් ප්‍රකට වූයේ ශ්‍රී ලංකා ක්‍රිකට් පාලක මණ්ඩලයේ සභාපතිවරයා ලෙස ය. බස්නාහිර පළාත් සභාවේ මන්ත්‍රීවරයෙකු ලෙස පත්වෙමින් ක්‍රියාකාරි දේශපාලනයට පිවිසි තිංලග සුමතිපාල මහතා, බොරැල්ල ආසනයේ ශ්‍රී ලංකා නිදහස් පක්ෂ සංවිධායක ධුරයට පත් කෙරිණ. ඔහු පළමු වරට පාරලිමේන්තුවට තේරීපත් වූයේ කොළඹ දිස්ත්‍රික්කයෙනි. නිපුණතා සංවර්ධන හා වෘත්තිය පුහුණු නියෝජ්‍ය අමාත්‍ය ධුරය ද ඔහුට පිරි නැමිණ. මෙවර ඔහු පාර්ලිමේන්තුවට තේරි පත්වූයේ, එක්සත් ජනතා නිදහස් සන්ධාන ජාතික ලැයිස්තුවෙනි. මේ අතර නව පාර්ලිමේන්තුවේ නියෝජ්‍ය කාරක සභා සභාපති ලෙස සෙල්වම් අඩෙක්කලනාදන් පත්කෙරිණ. සභා නායකවරයා ලෙස ලක්ෂ්මන් කිරිඇල්ල මහතා පත් කෙරුණු අතර අණ්ඩු පක්ෂයේ ප්‍රධාන සංවිධායකවරයා ලෙස පත් කෙරුණේ, ගයන්ත කරුණාතිලක මහතා ය."}