{"Header": ["\nබටහිර ඉන්දීය කොදෙව්වන්ට විශිෂ්ට ජයක්"], "Time": ["\n01 Apr, 2014\t", "| 10:31 pm ", "\n"], "Url": "https://www.newsfirst.lk/sinhala/2014/04/01/%e0%b6%b6%e0%b6%a7%e0%b7%84%e0%b7%92%e0%b6%bb-%e0%b6%89%e0%b6%b1%e0%b7%8a%e0%b6%af%e0%b7%93%e0%b6%ba-%e0%b6%9a%e0%b7%9c%e0%b6%af%e0%b7%99%e0%b7%80%e0%b7%8a%e0%b7%80%e0%b6%b1%e0%b7%8a%e0%b6%a7/", "Content": "බටහිර ඉන්දීය කොදෙව් කණ්ඩායම පන්දුවාර 20යි 20 ලෝක ක්‍රිකට් තරගාවලියේ අවසන් පූර්ව වටයට අද සුදුසුකම් ලබා ගත්තේ ය. ඒ පකිස්ථාන කණ්ඩායම සමග පැවැති තරගය ලකුණු 84කින් ජය ගැනීම ත් සමග යි. පළමුවෙන් පන්දුවට පහරදුන් බටහිර ඉන්දීය  කොදෙව් කන්ඩායමේ පළමු කඩුලු 4ම ලකුණු 67කදී බිඳ වැටිණ. ඩ්වේන් බ්‍රාවෝ පන්දු 26කදී ලකුණු 46ක් රැස් කළේ ය. නායක ඩැරන් සැමී  පන්දු 20කද ලකුණු 42ක් රැස් කළේ ය. බ්‍රාවෝ සහ සැමී අතර 6 වැනි කඩුල්ලේ සබඳතාව ලකුණු 71කි. කොදෙව් ක්‍රීඩකයින් පන්දුවාර 20 අවසාන‍යේ කඩුලු 6කට ලකුණු 166ක් රැස් කළේ ය. පිළිතුරු ඉනිම සඳහා පිටියට පිවිසි පකිස්ථාන කණ්ඩායමේ පළමු කඩුලු 4ම ලකුණු 13කදී බිඳ වැටිණ. මොහොමඩ් හෆීස් ලකුණු 19ක් රැස් කළ අතර සොහායිබ් මක්සූඩ් ලකුණු 18ක් රැස් කළහ. ෂහීඩ් අෆ්‍රිඩි පන්දු 11කදී ලකුණු 18ක් රැස් කළේ ය. සැමුවෙල් බද්‍රි පන්දුවාර 4කදී ලකුණු 10ට කඩුලු 3ක් දවා ගත්තේ ය. සුනිල් නරේන් පන්දුවාර 4කදී ලකුණු 16ට කඩුලු 3යි. පන්දුවාර 17යි පන්දු 5කදී පකිස්ථාන කණ්ඩායමේ සියලු දෙනා ලකුණු 82කට දැවී ගියහ. ඩ්වේන් බ්‍රාවෝ තරගයේ වීරයා විය. ඒ අනුව ලබන බ්‍රහස්පතින්දා ශ්‍රී ලංකාව සමග පළමු අවසන් පූර්ව තරගයට එක්වන්නේ බටහිර ඉන්දීය කොදෙව් කණ්ඩායම යි."}