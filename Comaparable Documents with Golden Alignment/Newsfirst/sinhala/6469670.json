{"Header": ["\nඅද ත් කොළඹ නගරයේ විශේෂ රථවාහන සැලැස්මක්"], "Time": ["\n02 Feb, 2016\t", "| 7:35 am ", "\n"], "Url": "https://www.newsfirst.lk/sinhala/2016/02/02/%e0%b6%85%e0%b6%af-%e0%b6%ad%e0%b7%8a-%e0%b6%9a%e0%b7%9c%e0%b7%85%e0%b6%b9-%e0%b6%b1%e0%b6%9c%e0%b6%bb%e0%b6%ba%e0%b7%9a-%e0%b7%80%e0%b7%92%e0%b7%81%e0%b7%9a%e0%b7%82-%e0%b6%bb%e0%b6%ae%e0%b7%80/", "Content": "68 වන ජාතික නිදහස් උළෙලේ පෙරහුරු පුහුණුවීම් හේතුවෙන් අද ත් කොළඹ නගරය ආශ්‍රිතව විශේෂ රථවාහන සැලැස්ම ක්‍රියාත්මක ය. ඒ අනුව අද මධ්‍යහ්න 12 දක්වා ගාලු මාර්ගය, ගාලු මුවදොර වටරවුමේ සිට පරණ පාර්ලිමේන්තු වටරවුම දක්වා මාර්ගය සහ චෛත්‍ය මාර්ගය වාහන ධාවනයට සීමා කෙරෙනු ඇති. ඊට අමතරව පෙරවරු 7.15 සිට මධ්‍යහ්න 12 දක්වා ගාලු මාර්ගය, කොල්ලුපිටිය මංසන්ධියේ සිට ගාලුමුවදොර වටරවුම දක්වා රථ වාහන ධාවනය සීමා කෙරෙන අතර මගී ප්‍රවාහන බස් රථ හා කාර්යාල වාහනවලට පමණක් ධාවනයට ඉඩ ලබාදෙන බව එම නිවේදනයේ සඳහන් ය. ලෝටස් පාර, සෙරමික් හන්දියේ සිට පරණ පාර්ලිමේන්තුව දෙසට වූ මාර්ගය පෙරවරු 8.30 සිට මධ්‍යහ්න 12 දක්වා වාහන ධාවනය සීමා කෙරෙන අතර කාර්යාල වාහනවලට පමණක් ධාවනයට ඉඩ ලබාදෙන බව පොලීසිය පැවසී ය. උදෑසන 8.15 සිට මධ්‍යහ්න 12 දක්වා ජනාධිපති මාවත, බැංකු මාවත හන්දියේ පරණ පාර්ලිමේන්තු මංසන්ධිය දක්වා මාර්ගය රථ වාහන ගමනා ගමනයට සීමා කෙරෙන අතර කාර්යාල වාහනවලට පමණක් මාර්ගයේ ඉඩ ලබාදෙනු ඇති. මේ අතර 68 වන ජාතික නිදහස් සමරු උළෙල වෙනුවෙන් හෙට සහ අනිද්දා දෙදින තුළ ද කොළඹ නගරය ආශ්‍රිතව විශේෂ රථවාහන සැලස්මක් ක්‍රියාත්මක කරන බව පොලීසිය පවසයි. ඒ අනුව හෙට සහ අනිද්දා දෙදින තුළ පෙරවරු 5 සිට මධ්‍යහ්න 12 දක්වා ගාලූ පාර, ගාලු මුවදොර වටරවුමේ සිට පරණ පාර්ලිමේන්තුව දක්වා සහ චෛත්‍ය පාරේ රථ වාහන ධාවනය සීමා කෙරෙනු ඇති."}