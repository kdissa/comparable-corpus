{"Header": ["\nලෝක උරුම සිංහරාජ රක්ෂිතය අනතුරේ හෙළා බලධාරීන් මර නින්දේ (VIDEO)"], "Time": ["\n04 Jan, 2016\t", "| 10:08 pm ", "\n"], "Url": "https://www.newsfirst.lk/sinhala/2016/01/04/%e0%b6%bd%e0%b7%9d%e0%b6%9a-%e0%b6%8b%e0%b6%bb%e0%b7%94%e0%b6%b8-%e0%b7%83%e0%b7%92%e0%b6%82%e0%b7%84%e0%b6%bb%e0%b7%8f%e0%b6%a2-%e0%b6%bb%e0%b6%9a%e0%b7%8a%e0%b7%82%e0%b7%92%e0%b6%ad%e0%b6%ba/", "Content": "මෙරට විශාලත ම නොඉදුල් තෙත් කලාපීය වනාන්තරය ලෙස සැලකෙන සිංහරාජ රක්ෂිතයට මායිම්ව සිදු කෙරෙන වන සංහාරයක් පිළිබඳව ​News1st ඊයේ හෙළිදරව්වක් කළේ ය. රත්නපුර – කලවාන ප්‍රාද්ශීය ලේකම් බල ප්‍රදේශයේ හඳපාන්දොලට මායිම්ව පිහිටි බෝවිටියාවත්ත, හදපාන්ඇල්ල, මානික්කවත්ත ඇතුළු ප්‍රදේශ කිහිපයක රක්ෂිත ප්‍රදේශ කිහිපයක මෙම වන සංහාරය උග්‍රව ක්‍රියාත්මක වේ. වල්දෙල්, හල් ඇතුළු රූස්ස ගස් රැසක් බිම හෙළා ඇති අයුරු ද දක්නට ලැබිණ. එම ගස් කපා හෙළා ඇත්තේ, ගස් වටා ටයර් දමා පිළිස්සීමෙන් හා ගස් මරා දැමීම සඳහා ගසේ පොත්ත ඉවත් කිරීමෙනි. ලෝක උරුමයක් ලෙස සැලකෙන මේ වනාන්තරයට යාබද ව සිදුවන ගස් කැපීම පිළිබඳව බලධාරීන් නොදැන සිටි බව ඊයේ හෙළිවිය. නමුත් ඊයේ නිව්ස්ෆස්ට් අනාවරණයෙන් පසු අදාළ තත්ත්වය පිළිබඳව සොයා බැලූ බව මේ පිළිබදව අප කළ විමසීමකදී කලවාන ප්‍රාදේශීය ලේකම් උදය කුමාරි මහත්මිය පැවසුවා ය. ඇය වැඩිදුරටත් පැවසුවේ,  එය පෞද්ගලික ඉඩමක හෙළි කිරීමක් බවට ග්‍රාමසේවා නිලධාරිවරයා තමන්ට දැනුම් දුන් බව ය. සිංහරාජ රක්ෂිතයට මායිම්ව සිදු කෙරෙන වන සංහාරය පිළිබඳව වැඩිදුර තොරතුරු විමර්ශනය සඳහා ගිය නිව්ස්ෆස්ට් කණ්ඩායම අද පස්වරුවේ එම ස්ථානයට ළගා විය. ‍අසීරු මගතොට ගෙවාදමමින් නිවුස්ෆස්ට් කණ්ඩායම පස්වරු 6.30 පමණ වනවිට සිංහරාජ රක්ෂිතයට මායිම්ව වන සංහාරය සිදුව ඇති කලවාන ප්‍රදේශයට පැමිණියේ ය. කලවාන අඩවි වන නිලධාරී කණ්ඩායමක් සහ මධ්‍යම පරිසර අධිකාරියේ රත්නපුර දිස්ත්‍රික් කාර්යාල නිලධාරීන් ද මේ පිළිබඳ විමසා බැලීමට පැමිණ සිටිනු අපට දක්නට ලැබිණ. ඔවුන් ද අප හා එක්වෙමින් සිදුව ඇති වන සංහාරයේ තරම නිරීක්ෂණය කළේ ය. අඩවිවන නිලධාරි ලක්ෂ්මන් රත්නවිර මහතා පැවසුවේ, මෙම කොටස ඉඩම් ප්‍රතිසංස්කරණ කොමිසමට අයත් වුවක් බව ය. එහෙත් එම නිලධාරීන් මේ පළාතට පැමිණි දින වකවානුවක් වත් මතකයේ නැතැයි ගම්වාසීහු පවසති. වටිනා දැව මහ දවල් කපාගෙන යනතුරු වගකිව යුත්තන් නින්දේ ද?"}