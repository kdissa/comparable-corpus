{"Header": "59 වන සේනාංක ක්‍රිකට් තරඟාවලියේ ශූරතාවය 593 වන බලසේනාවට", "Time": "11th October 2018 15:30:16 Hours", "Content": "59 වන සේනාංකයේ සේනාංකාධිපති මේජර් ජෙනරාල් රුවන් වනිගසුරිය ගේ උපදෙස් මත එම සේනාංකය යටතේ ස්ථාපිත 593 වන බලසේනාවේ සම්බන්ධීකරණයෙන් එම සේනාංකය යටතේ ස්ථාපිත සියලුම බලසේනා සහ ඒකක නියෝජනය කරමින් පැවැති 59 වන සේනාංක සුහදත්ව ක්‍රිකට් තරඟාවලිය සැප්තැම්බර් මස 26 දින සිට ඔක්තෝම්බර් මස 6 දින දක්වා 593 වන බලසේනා ක්‍රීඩාංගනයේ දී පැවැත්විණි. මෙම තරඟාවලිය 59 වන සේනාංකය යටතේ සේවයේ නියුතු සියලුම යුද්ධ හමුදා සාමාජිකයින් අතර සුහදත්වය සහ මනා අවබෝධය වර්ධනය කිරීම සඳහා සංවිධානය කල අතර තරඟාවලියේ සියලු කණ්ඩායම් අභිබවා අවසන් තරඟය සඳහා 593 වන බලසේනා ක්‍රිකට් කණ්ඩායම සහ 19 වන ගැමුණු හේවා බළඇණි ක්‍රිකට් කණ්ඩායම සුදුසුකම් ලැබීය. අවසන් තරඟය සෙනසුරාදා (06) දින ක්‍රිකට් ක්‍රීඩාලෝලීන් රැසකගේ සහභාගිත්වයෙන් පැවැති අතර අවසන් තරඟයේ ප්‍රධාන ආරාධිත අමුත්තා වශයෙන් සපැමිණි 59 වන සේනාංකාධිපති තුමන් විසින් ජයග්‍රහකයින් වෙත කුසලාන සහ සහතිකපත් පිරීනැමීය. මෙම අවස්ථාවට සපැමිණි ප්‍රධාන ආරාධිත අමුත්තා, 591 වන බලසේනාවේ බලසේනාධිපති කර්නල් මිහිදු පෙරේරා ඇතුළු ජ්‍යෙෂ්ඨ නිලධාරින් 593 වන බලසේනාවේ බලසේනාධිපති කර්නල් ලංකා අමරපාල විසින් උණුසුම් අයුරින් පිළිගනු ලැබීය. අවසන් තරඟයේ දී 19 වන ගැමුණු හේවා බළඇණි ක්‍රිකට් ක්‍රීඩකයින් ලකුණු 75 ක් ලබාගත් අතර ඉතා අභියෝගාත්මක තර﻿ඟයකින් අනතුරුව 593 වන බලසේනා ක්‍රිකට් ක්‍රීඩකයින් තරඟාවලියේ ශුරතාවය හිමිකරගැනීමට සමත් විය. තරඟයේ හොඳම පිතිකරුවා ලෙස 593 වන බලසේනාවේ කෝප්‍රල් උදයකුමාර තේරීපත් වූ අතර තරඟාවලියේ වීරයා ලෙස 593 වන බලසේනාවේ ලාන්ස් කෝප්‍රල් හේමචන්ද්‍ර තේරීපත් විය. එමෙන්ම, හොඳම පන්දු යවන්නා ලෙස 593 වන බලසේනාවේ මේජර් නන්ද ඩයස් තේරීපත් විය. මෙම සැහැල්ලු පන්දු විස්සයි විස්ස ක්‍රීකට් තරඟාවලිය නැරඹීම සඳහා විශාල පිරිසක් එක්ව සිටියහ."}