{"Header": ["\nමත්ද්‍රව්‍ය ජාවාරම්කරුවන්ට මරණීය දණ්ඩනය නියම කිරීම කෙරෙහි ජනපතිගේ අවධානය (VIDEO)"], "Time": ["\n01 Jun, 2015\t", "| 12:27 pm ", "\n"], "Url": "https://www.newsfirst.lk/sinhala/2015/06/01/%e0%b6%b8%e0%b6%ad%e0%b7%8a%e0%b6%af%e0%b7%8a%e2%80%8d%e0%b6%bb%e0%b7%80%e0%b7%8a%e2%80%8d%e0%b6%ba-%e0%b6%a2%e0%b7%8f%e0%b7%80%e0%b7%8f%e0%b6%bb%e0%b6%b8%e0%b7%8a%e0%b6%9a%e0%b6%bb%e0%b7%94%e0%b7%80/", "Content": "මත්ද්‍රව්‍ය ජාවාරම්කරුවන්ට මරණ දඬුවම දීම සුදුසුදැයි සංවාදයක් ඇති කිරීමට බලාපොරොත්තු වන බව ජනාධිපති මෛත්‍රීපාල සිරිසේන මහතා පවසයි. ජනාධිපතිවරයා මේ බව පැවසුවේ, ජාත්‍යන්තර දුම්කොළ විරෝධී දින ජාතික සැමරුම් උත්සවයට එක්වෙමිනි. ජාත්‍යන්තර දුම්කොළ විරෝධී දින ජාතික සැමරුම් උත්සවය ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අද පෙරවරුවේ පැවැත්වුණේ, බණ්ඩාරනායක ජාත්‍යන්තර සම්මන්ත්‍රණ ශාලා පරිශ්‍රයේදී ය. [quote]තුන්වේල සමහරවිට කන්ඩ නැතත්, එහෙම නැත්තම් හරියට ඇඳුමක් පැළඳුමක් ඇඳගන්න අතේ සල්ලි නැතත්, අරක්කු සිගරට් පාවිච්චි කිරීමේ අඩුවක් නෑ. ලෝකයේ සමහර රටවල්වල මම සොයලා බැලුවා පහුගිය සතියෙත්. මේ සම්බන්ධයෙන් දෙන දඩුවම් පිළිබඳව. හාමුදුරුවනේ ඔබවහන්සේලාගේ අදහස මේ පිළිබඳව මම කොහොමද දන්නේ නැහැ. මම රට තුළ සංවාදයක් ඇති කරන්න බලාපොරොත්තු වෙනවා. මත්කුඩු, මත්‍‍ පෙති අලෙවි කිරීම,‍ ගෙන්වීම, බෙදා හැරීම කරන අය සම්බන්ධයෙන් මරණීය දණ්ඩනය දීම සුදුසු ද කියන කාරණාව. මේ ගැන නොයෙකුත් විරෝධතාවයන් ඒවි. ජාත්‍යන්තර මානව හිමිකම් කතා කරාවි. අපේ රට තුළත් සමහර අය කියයි ප්‍රශ්නයට විසඳුම මිනිස්සු මරණ එක නෙවෙයි කියලා. ඒවා අලෙවි කරන ගෙන්වන බෙදා හරින අය සඳහා මරණීය දණ්ඩනය දීමා සුදුසු ද කියන කාරණාව පිළිබඳව මේ පිළිබඳව ජනමතය, තත්ත්වය සැලකිල්ලට අරගෙන අපි ඉදිරියේදි පුළුවන් තීරණයක් ගන්න.[/quote] මේ සම්බන්ධයෙන් සෞඛ්‍ය අමාත්‍ය රාජිත සේනාරත්න මහතා ද මෙහිදී සිය අදහස් පළ කළේ ය. ]"}