{"Header": ["\nසියලු ම සතොස අළෙවි සල් වහා ම පරීක්ෂා කරන්නැයි, නියෝගයක්"], "Time": ["\n01 Feb, 2014\t", "| 7:56 am ", "\n"], "Url": "https://www.newsfirst.lk/sinhala/2014/02/01/%e0%b7%83%e0%b7%92%e0%b6%ba%e0%b6%bd%e0%b7%94-%e0%b6%b8-%e0%b7%83%e0%b6%ad%e0%b7%9c%e0%b7%83-%e0%b6%85%e0%b7%85%e0%b7%99%e0%b7%80%e0%b7%92-%e0%b7%83%e0%b6%bd%e0%b7%8a-%e0%b7%80%e0%b7%84%e0%b7%8f/", "Content": "වහා ම ක්‍රියාත්මක වන පරිදි සියලු ම ලංකා සතොස අළෙවි සල් පරීක්ෂා කර එහි තත්ත්වය පිළිබඳව සොයා බලන ලෙස අමාත්‍ය ජොන්ස්ටන් ප්‍රනාන්දු මහතා ලංකා සතොස සභාපතිවරයාට නියෝග කර තිබේ. අමාත්‍යවරයා පවසා ඇත්තේ ඒ සඳහා වෙනම ම කණ්ඩායමක් යොදවන ලෙස ය. ඇල්පිටිය, පිටිගල ලංකා සතොස අළෙවි සල ඊයේ අමාත්‍ය ජොන්ස්ටන් ප්‍රනාන්දු මහතාගේ නිරීක්ෂණයට ලක් විය. සමූපකාර හා අභ්‍යන්තර වෙළෙඳ අමාත්‍යංශය පැවසුවේ එම අළෙවි සල ඉතා අපිරිසිදු තත්ත්වයෙන් පවත්වාගෙන ගොස් ඇති බව ය. එහි ඇතැම් භාණ්ඩ ද නිසි පරිදි පාරිභෝගිකයින්ට ලබා දීමට කටයුතු කර නොමැති බව ද අමාත්‍යංශය පැවසී ය. එහි දී අමාත්‍යවරයා, ලංකා සතොස සභාපති නලින් ප්‍රනාන්දු මහතාට නියෝග කර ඇත්තේ පෞද්ගලිකව ම ලංකා සතොස අළෙවි සල් පිළිබඳව සොයා බලන ලෙස ය. ප්‍රමිතියෙන් තොර භාණ්ඩ අළෙවියට තබා ඇති දැයි පාරිභෝගිකයාට අවශ්‍ය භාණ්ඩ ලංකා සතොස අළෙවි සල්වල තිබේ ද? සහ එම අළෙවි සල්වල සේවයේ නියුතු කාර්ය මණ්ඩලය පාරිභෝගිකයින් සමග සුහද ව කටයුතු කරන්නේ ද? යන්න පිළිබඳව නිරන්තරයෙන් සොයා බලන ලෙස ද අමාත්‍යවරයා ලංකා සතොස සභාපතිවරයාට නියෝග කර තිබේ."}