{"Header": ["\nවල්ගම වෙඩි තැබීම සම්බන්ධයෙන් පොලිස් කණ්ඩායම් කිහිපයකින් පරීක්ෂණ (CCTV)"], "Time": ["\n02 Aug, 2015\t", "| 8:07 pm ", "\n"], "Url": "https://www.newsfirst.lk/sinhala/2015/08/02/%e0%b7%80%e0%b6%bd%e0%b7%8a%e0%b6%9c%e0%b6%b8-%e0%b7%80%e0%b7%99%e0%b6%a9%e0%b7%92-%e0%b6%ad%e0%b7%90%e0%b6%b6%e0%b7%93%e0%b6%b8-%e0%b7%83%e0%b6%b8%e0%b7%8a%e0%b6%b6%e0%b6%b1%e0%b7%8a%e0%b6%b0/", "Content": "මාතර, වල්ගම උපතිස්ස මාවතේ නිවසකට යතුරුපැදියකින් පැමිණ වෙඩි තැබීමේ සිද්ධිය සම්බන්ධයෙන් පොලිස් කණ්ඩායම් කිහිපයක් පරීක්ෂණ ආරම්භ කර තිබේ. ඊයේ රාත්‍රී 7ට පමණ මෙම වෙඩි ප්‍රහාරය එල්ල වන ආකාරය නිවසේ CCTV පද්ධතියේ සටහන්ව තිබිණ. පොලිස් මාධ්‍ය ප්‍රකාශක, සහකාර පොලිස් අධිකාරි රුවන් ගුණසේකර මහතා පැවසුවේ, වෙඩි ප්‍රහාරයෙන් නිවසේ සිටි කිසිවෙකුටත් හානියක් සිදුව නොමැති බව ය. වෙඩි ප්‍රහාර කිහිපයක් එල්ල කර ඇති අතර ඉන් නිවසේ දොර, ජනේල සහ යතුරුපැදියකට හානි සිදුව තිබේ. ‍පොලීසිය පැවසුවේ, වෙඩි තැබීමට හේතුව මෙතෙක් අනාවරණය වී නොමැති අතර CCTV දර්ශන ඔස්සේ වැඩිදුර පරීක්ෂණ ක්‍රියාත්මක බව ය. අදාළ නිවසේ හිමිකරු විශ්‍රාමිකයෙකු වන අතර වෙඩි ප්‍රහාරය එල්ල වන අවස්ථාවේ ඔහු ඇතුළුව තවත් 8 දෙනෙකු නිවසේ සිට තිබේ. පොලීසිය පැවසුවේ, අල්ලස් හෝ දූෂණ චෝදනා විමර්ශන කොමිසමේ විමර්ශන නිලධාරි‍වරයෙකු වශයෙන් රාජකාරි නිරත අදාළ නිවස හිමිකරුගේ පුතා ද එහි පදිංචි බව ය. සිද්ධිය වන අවස්ථාවේ ඔහු නිවසේ සිට නොමැති බව අප වාර්තාකරු සඳහන් කළේ ය. මීට පෙර පසුගිය ජුනි මස 25වන දා ද කිසියම් පිරිසක් පැමිණ නිවෙස් හිමිකරුට තර්ජනය කර තිබූ අතර ඒ පිළිබඳව පොලිසියට පැමිණිලි කළ බව නිවැසියෝ පැවසූහ."}