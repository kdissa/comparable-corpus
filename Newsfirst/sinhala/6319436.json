{"Header": ["\nගල්කිස්ස අධිකරණයෙන් හමු වූ ගිනිඅවි වෙඩි තැබීමේ සුදානම් තත්ත්වයේ…"], "Time": ["\n01 Mar, 2017\t", "| 1:00 pm ", "\n"], "Url": "https://www.newsfirst.lk/sinhala/2017/03/01/just-%e0%b6%9c%e0%b6%bd%e0%b7%8a%e0%b6%9a%e0%b7%92%e0%b7%83%e0%b7%8a%e0%b7%83-%e0%b6%b8%e0%b7%84%e0%b7%9a%e0%b7%83%e0%b7%8a%e0%b6%ad%e0%b7%8a%e2%80%8d%e0%b6%bb%e0%b7%8f%e0%b6%ad%e0%b7%8a-%e0%b6%85/", "Content": "ගල්කිස්ස මහේස්ත්‍රාත් අධිකරණය තුළ බෑගයක දමා සඟවා තිබියදී හමුවූ අවි කිසියම් ප්‍රහාරයක් එල්ල කිරීම සඳහා රැගෙන ආ බවට පොලීසිය සැක පළ කරයි. ගල්කිස්ස මහේස්ත්‍රාත් අධිකරණය තුළ බෑගයක දමා සඟවා තිබියදී රිවෝල්වරයක්, පිස්තෝලයක් සහ උණ්ඩ 10 ක් එලෙස අද දහවල් සොයා ගැනිණ. පොලීසිය පැවසුවේ, චීනයේ නිෂ්පාදිත එම අවි වෙඩි තැබීම සඳහා සුදානම් තත්ත්වයේ පැවති බව ය. පොලීසිය සඳහන් කළේ, එම සොයා ගැනීමත් සමග අධිකරණ කටයුතු අත්හිටුවා අධිකරණ භූමිය තුළ සිටින සියලු පුද්ගලයින් රඳවාගෙන පරීක්ෂා කළ බව ය. අවි හමුවීමෙන් අනතුරුව පොලිස් නිල සුනඛයින් ද යොදා ගල්කිස්ස මහේස්ත්‍රාත් අධිකරණ පරිශ්‍රය පරීක්ෂා කෙරිණ. පසුගියදා කළුතර බන්ධනාගාර බස් රථයට එල්ල වූ ප්‍රහාරයෙන් පසුව අධිකරණවල ආරක්ෂාව තහවුරු කර ඇති අතර අද විශේෂ පොලිස් කන්ඩායමක් යොදවා මහේස්ත්‍රාත් අධිකරණය පරීක්ෂා කරන අවස්ථාවේ එම ගිනි අවි 2ක සොයාගෙන ගැනිණ. මේ අතර අප වාර්තාකරු පැවසුවේ, අපරාධ රැසකට සම්බන්ධ පාතාල කණ්ඩායම් නායකයෙකු බව කියන ‘කෝවිල් රොහා’ හෙවත් රොහාන් සිල්වා අද අධිකරණයට රැගෙන විත් සිටි බව ය. ඔහු පසුගිය වසරේ නොවැම්බර් 15 වන දා කුරුණෑගලදී පොලිස් නිලධාරීන්ට වෙඩි තබා එක් අයෙකු ඝාතනය කිරීමේ සිද්ධිය සම්බන්ධයෙන් අත්අඩංගුවට ගත් සැකකරුවෙකි. මෙම සැකකරු හා තවත් පාතාල කණ්ඩායමක් අතර පසුගිය වසර කිහිපයේ ගැටුම් පැවති බව පරීක්ෂණ කණ්ඩායම් මේ වනවිට අනාවරණය කර ගෙන තිබේ. පසුගිය වසරේ ජුනි මස 23 වෙන දා මහර අධිකරණය අසලදී සිදුවූ ඝාතනයට ද මොහු සම්බන්ධ බවට සැකකෙරේ. එලෙස ඝාතනය කෙරුණේ හෙරොයින් ජාවාරම් සම්බන්ධ නඩුවකට පෙනී සිටිම සඳහා මහේස්ත්‍රාත් අධිකරණයට පැමිණි සුරේෂ් අසංක සිල්වා හෙවත් ‘ලන්සියා’ නමැති අයෙකි. ගල්කිස්ස මහේස්ත්‍රාත් අධිකරණය තුළ බෑගයක දමා සඟවා තිබූ රිවෝල්වරයක්, පිස්තෝලයක් සහ උණ්ඩ 10ක් සොයාගෙන තිබේ. පොලීසිය සඳහන් කළේ, ඒ අනුව මේ වන විට අධිකරණ කටයුතු අත්හිටුවා භූමිය තුළ සිටින සියලු පුද්ගලයින් රඳවාගෙන පරික්ෂා කරන බව ය. එම ස්ථානයට පොලිස් නිල සුනඛයින් ද කැඳවා තිබේ. පසුගියදා කළුතර බන්ධනාගාර බස් රථයට එල්ල වූ ප්‍රහාරයෙන් පසුව අධිකරණ භූමියන්හි ආරක්ෂාව තහවුරු කර ඇති අතර අද දිනයේ විශේෂ පොලිස් කණ්ඩායමක් යොදවා මහේස්ත්‍රාත් අධිකරණය පරික්ෂා කරන අවස්ථාවේදී මෙම ගිනිඅවි 2ක සොයාගෙන ඇතැයි පොලිස් මාධ්‍ය ඒකකය සඳහන් කළේ ය."}