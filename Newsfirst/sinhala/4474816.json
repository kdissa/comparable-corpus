{"Header": ["\nඉල්ලීම් කිහිපයක් මුල් කරගනිමින් පෞද්ගලික බස් රථ සේවකයින් වර්ජනයක (VIDEO)"], "Time": ["\n02 Mar, 2015\t", "| 1:13 pm ", "\n"], "Url": "https://www.newsfirst.lk/sinhala/2015/03/02/%e0%b6%89%e0%b6%bd%e0%b7%8a%e0%b6%bd%e0%b7%93%e0%b6%b8%e0%b7%8a-%e0%b6%9a%e0%b7%92%e0%b7%84%e0%b7%92%e0%b6%b4%e0%b6%ba%e0%b6%9a%e0%b7%8a-%e0%b6%b8%e0%b7%94%e0%b6%bd%e0%b7%8a-%e0%b6%9a%e0%b6%bb/", "Content": "ඉල්ලීම් කිහිපයක් මුල් කරගනිමින් පෞද්ගලික බස් රථ සේවකයින් පිරිසක් අද දිවයිනේ ප්‍රදේශ කිහිපයක බස් ධාවනයෙන් ඉවත් ව සිටිති. පිටකොටුව, බැස්ටියන් මාවත පෞද්ගලික බස් රථ නැවතුම්පොළෙන් ගමන් ආරම්භ කරන දුර ගමන් බස් රථවල සේවකයින් ද වර්ජනයට එක්ව සිටින පිරිසට අයත් වෙති. බස් වර්ජනයේ නිරත වන සේවකයින් ඉල්ලා සිටින්නේ, තම ඉල්ලීම් 11කට ඉක්මන් විසඳුම් අවශ්‍ය බව ය. අවස්ථා කිහිපයකදී බලධාරීන් හා කතාබස් කළ ද බස් සේවක ගැටලුවලට විසඳුම් නොලැබුණු බව මෙම සේවකයෝ පවසති. දැනට ලබා දී ඇති නිල ඇඳුම භාවිත කිරීමට ද මේ සේවකයින් අකමැති අතර ඔවුන් ඊට විරෝධය පළ කළේ, නිල ඇඳුමට ගිනි තබමින් ය. වර්ජනය හේතුවෙන් මගී ජනතාව දැඩි පීඩාවට ලක් ව සිටිති. දුර ගමන් පෞද්ගලික බස් රථ සේවකයින් ආරම්භ කළ වැඩ වර්ජනය හේතුවෙන් සෙසු පළාත්වල මගීහූ ද දුෂ්කරතාවට පත්වූහ. මේ අතර දැනට ක්‍රියාත්මක බස් වර්ජනය ගැන දොස් නගන අභ්‍යන්තර ප්‍රවාහන ඇමති රංජිත් මද්දුමබණ්ඩාර මහතා පවසන්නේ, මේ වර්ජනය මගීන්ට හිරිහැරයක් වන තැනට ගෙන යා යුතු නැති බව ය. එමෙන් ම මෙම වැඩ වර්ජනය අසාධාරණ එකක් බව ද ඔහු පැවසී ය."}