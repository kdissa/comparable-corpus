{"Header": ["\nතඹුත්තේගම විරෝධතාව: 57දෙනෙකු රක්ෂිත බන්ධනාගාරයට"], "Time": ["\n01 Mar, 2018\t", "| 7:20 am ", "\n"], "Url": "https://www.newsfirst.lk/sinhala/2018/03/01/%e0%b6%ad%e0%b6%b9%e0%b7%94%e0%b6%ad%e0%b7%8a%e0%b6%ad%e0%b7%9a%e0%b6%9c%e0%b6%b8-%e0%b7%80%e0%b7%92%e0%b6%bb%e0%b7%9d%e0%b6%b0%e0%b6%ad%e0%b7%8f%e0%b7%80-57%e0%b6%af%e0%b7%99%e0%b6%b1%e0%b7%99/", "Content": "පොලීසිය පැවසුවේ, ඔවුන් ඊයේ රාත්‍රි තඹුත්තේගම මහේස්ත්‍රාත්වරිය හමුවට ඉදිරිපත් කිරීමෙන් පසු එලෙස රක්ෂිත බන්ධනාගාරගත කළ බවයි රක්ෂිත බන්ධනාගාරගත කළ පිරිස අතර කාන්තාවන් 5 දෙනෙකු ද වේ. ඊයේ පස්වරුවේ රාජාංගනය පොලීසියට මෙම පිරිස ගල් මුල් ප්‍රහාර එල්ල කළේ, මාර්ගය අවහිර කරමින් පැවති උද්ඝෝෂණයක් විසුරුවා හැරීමට උත්සාහ කිරීමත් සමග ය. රාජාංගනය ජලාශයේ දියවරින් පෝෂණය වන ප්‍රදේශ රැසක ගොවි ජනතාව ඊයේ පෙරවරුවේ කලා ඔය පාලම අසළ විරෝධාතාවක් ආරම්භ කර ඇත. ඒ, ජලාශයේ ජලය, පානීය ජල ව්‍යාපෘතියකට ලබාදීමට ගෙන ඇති තීරණයට විරෝධය පළ කරමිනි. අනතුරුව ඔවුන් මාර්ග අවහිර කරමින් විරෝධතාවයේ නිරතවීමත් සමග පොලීසිය එම පිරිස විසුරුවා හැරීමට කටයුතු කළේ ය. මේ අතර වාරිමාර්ග හා ජල සම්පත් කළමනාකරණ අමාත්‍යංශයේ ලේකම් සිසිර කුමාර මහතා සඳහන් කළේ, රාජාංගනය ජලාශයේ ජලය පෞද්ගලික අංශයට ලබාදීමක් සිදුකර නොමැති බවයි. රාජාංගනය ජලාශයෙන් දිනකට ඝණ අඩි 41,000ක් ජලය ලබා ගැනීමට 2015 වසරේ ජල සම්පාදන හා ජල පවාහන මණඩලයට අවසර ලබාදී ඇති බව ද ඔහු පැවසුවේ ය."}