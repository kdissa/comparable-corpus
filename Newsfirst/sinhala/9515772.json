{"Header": ["\nයේමනයේ ගැටුම්වලින් පීඩාවට පත් ලාංකිකයින් 8ක් අප්‍රිකා මහද්වීපයට"], "Time": ["\n03 Apr, 2015\t", "| 6:04 pm ", "\n"], "Url": "https://www.newsfirst.lk/sinhala/2015/04/03/%e0%b6%ba%e0%b7%9a%e0%b6%b8%e0%b6%b1%e0%b6%ba%e0%b7%9a-%e0%b6%9c%e0%b7%90%e0%b6%a7%e0%b7%94%e0%b6%b8%e0%b7%8a%e0%b7%80%e0%b6%bd%e0%b7%92%e0%b6%b1%e0%b7%8a-%e0%b6%b4%e0%b7%93%e0%b6%a9%e0%b7%8f%e0%b7%80/", "Content": "යේමනයේ ගැටුම් හේතුවෙන් පීඩාවට පත්ව සිටි ශ්‍රී ලාංකිකයන් 8 දෙනෙකු අසල්වැසි අප්‍රිකා මහද්වීපයට අයත් රාජ්‍යක් වන ජිබුටි වෙත නිරුපද්‍රිතව පැමිණි බව විදේශ කටයුතු අමාත්‍යංශය පවසයි. ඉන්දුනීසියානු යාත්‍රාවකින් එම පිරිස පැමිණි බව ද අමාත්‍යංශය සඳහන් කළේ ය. මේ අතර යේමනයේ යුධ ගැටුම්වලට මැදි වූ ශ්‍රී ලාංකිකයින් අද චීන ගුවන් යානයකින් මෙරටට රැගෙන ඒමට සැලසුම් කර ඇති බව බී.බී.සී.පුවත් සේවය පවසයි. බී.බී.සී. පුවත් සේවය මේ කරුණු අනාවරණ කරන්නේ, මෙරට විදේශ කටයුතු අමාත්‍යංශය හා ඕමානයේ තානාපති කාර්යාලය මේ පිළිබඳව දැනුම් දී ඇති බවට එම කටයුතු සම්බන්ධීකරණය කරන යේමනයේ සේවයේ නිරත උජාල පෙරේරා මහතා උපුටා දක්වමිනි. ශ්‍රී ලංකා රජයේ ඉල්ලීමකට චීන රජයේ යහපත් ප්‍රතිචාර ලැබී ඇති බව ද එම වාර්තාවේ සඳහන් වේ . ගෙවුනු දෙසතිය තුළ යේමනයේ යුධ ගැටුම්වලට මැදි වූ පුද්ගලයින් 519 දෙනෙකු මිය ගොස් තිබූ අතර දහස් ගණනක් තුවාල ලබා ඇතැයි එක්සත් ජාතීන්ගේ වාර්තාවල දැක්විණි. යේමනයේ අද පස්වරුව වනවිට පැවති තත්ත්වය පිළිබඳව ඝානා අගනුවර සිට නිවුස්ෆස්ට් වෙත අදහස් දැක්වූ බුද්ධික ප්‍රසන්න මහතා පැවසුවේ 9 වැනි දිනටත් ගුවන් ප්‍රහාර එල්ල වූ බව ය. මේ අතර යේමනයේ යුධ ගැටුම්වලට මැදි වූ විදේශිකයින් 225 දෙනෙකු ඉවත් කර ගැනීම සඳහා චීනය රටවල් 10කට සහය ලබා දී ඇතැයි එරට විදේශ කටයුතු අමාත්‍යංශය පවසයි. චීන මිසයිල නෞකාවකින් යේමනයේ එඩින් වරායේ සිට එම විදේශිකයින් ජිබුට් රාජ්‍ය වෙත රැගෙනවිත් ඇති බව විදෙස් වාර්තාවල සඳහන් වේ."}