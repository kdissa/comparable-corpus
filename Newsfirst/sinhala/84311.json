{"Header": ["\nහොරුන්ගෙත් හොරු දැන්වත් පළවා හරිමු! දූෂණයට එරෙහි ශ්‍රී ලංකාවක් ගොඩනැගීමේ ක්‍රියාන්විතය අද ඇරඹේ"], "Time": ["\n01 Aug, 2017\t", "| 7:22 am ", "\n"], "Url": "https://www.newsfirst.lk/sinhala/2017/08/01/%e0%b7%84%e0%b7%9c%e0%b6%bb%e0%b7%94%e0%b6%b1%e0%b7%8a%e0%b6%9c%e0%b7%99%e0%b6%ad%e0%b7%8a-%e0%b7%84%e0%b7%9c%e0%b6%bb%e0%b7%94-%e0%b6%af%e0%b7%90%e0%b6%b1%e0%b7%8a%e0%b7%80%e0%b6%ad%e0%b7%8a/", "Content": "බැඳුම්කර වංචාව, ඉක්ටා චෝදනාව, වොක්ස්වැගන් වංචාව ආදී සියල්ල විදෙස් මාධ්‍යවල මුල් පුවත් බවට පත්වීම හේතුවෙන් මෙරට කීර්ති නාමයට සිදුව ඇත්තේ විශාල හානියකි. මිනිසුන්ගේ මූලික අවශ්‍යතා සඳහා ප්‍රතිචාර දැක්වීමට ශ්‍රී ලාංකාවට ඇති හැකියාව දූෂණය මගින් දුර්වල කර ඇතැයි යන්න බොහෝ දෙනෙකුගේ පිළිගැනීම ය. ගම්මැද්ද වැඩසටහන තුළින් පසුගිය වසර කිහිපය පුරා ම ශ්‍රී ලංකාවේ දරිද්‍රතාවය පිළිබඳව විශේෂයෙන් පෙන්වා දී තිබේ. එය අප බොහෝ දෙනා විශ්වාස කිරීමට පෙළඹී සිටි මානව සංවර්ධනය පිළිබඳ සිදුවීම්වලට වඩා ඉතා වෙනස් ප්‍රතිරූපයකි. ග්‍රාමීය ආර්ථිකය බිඳී ගොස්, ණයබරින් පීඩිත වී දූෂණ සහ අක්‍රමිකතාවල අවසානයක් දකින්නට නොහැකිව සිටින මේ අවස්ථාවේදී යහපාලනයක් දැකීමට ජනතාව තුළ ඇති අපේක්ෂාව සුන්ව ගොස් ඇතැයි යන්න පැහැදිලි ය. දූෂණයෙන් තොර ශ්‍රී ලංකාවක් ගොඩනැගීම සඳහා වන ජාතික ව්‍යාපෘතිය අදින් ඇරඹෙන්නේ මෙවැනි පසුබිමක් යටතේ ය. දිවයින පුරා දිස්ත්‍රික්ක 25 පුරා විසිරී සිටින ජනතාව දූෂණයට එරෙහිව දක්වන පොදු එකඟතාවය පෙන්නුම් කිරීමේ අරමුණින් මෙම ව්‍යාපෘතිය ක්‍රියාත්මක කෙරේ. සංකේතාත්මකව දූෂණයට එරෙහිව ඡන්දය ප්‍රකාශ කිරීම ද පෙරටුව ක්‍රියාත්මක කෙරෙන මෙම ව්‍යාපෘතිය, මෙරට ප්‍රධාන නගර මෙන් ම ඉතා ග්‍රාමීය ප්‍රදේශ ඔස්සේ ද ක්‍රියාත්මක කිරීමට නියමිත ය. දූෂණයට එරෙහි ජනතා ක්‍රියාන්විතය අද ආරම්භ වන්නේ, යාපනය හා මොණරාගල දිස්ත්‍රික්කවලිනි. මෙම ව්‍යාපෘතිය පිළිබඳ වැඩිදුර තොරතුරු දැනගැනීමට නිව්ස්ෆස්ට් සමග රැඳී සිටින්න."}