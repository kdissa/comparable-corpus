{"Header": ["\n‘සුමිතුරු දැයකින් දිනවමු දරුවන්’ යන තේමාවෙන් අද ලෝක ළමා දිනය සැමරේ"], "Time": ["\n01 Oct, 2019\t", "| 6:41 am ", "\n"], "Url": "https://www.newsfirst.lk/sinhala/2019/10/01/%e0%b7%83%e0%b7%94%e0%b6%b8%e0%b7%92%e0%b6%ad%e0%b7%94%e0%b6%bb%e0%b7%94-%e0%b6%af%e0%b7%90%e0%b6%ba%e0%b6%9a%e0%b7%92%e0%b6%b1%e0%b7%8a-%e0%b6%af%e0%b7%92%e0%b6%b1%e0%b7%80%e0%b6%b8%e0%b7%94/", "Content": "COLOMBO (News 1st) : ලෝකය එළිය කරන්නේ, අව්‍යාජත්වයේ හා සුන්දරත්වයේ අපූර්ව සංකේත ලෙස සැලකෙන, ළමා පරපුරයි. ඔවුන්ගේ ආරක්ෂාව පිළිබඳව වැඩිහිටියන් වැඩි වැඩියෙන් අවධානය යොමු කළ යුතු වටපිටාවක සිට, ශ්‍රී ලංකාව අද ලෝක ළමා දිනය සමරයි. මෙවර එහි තේමාව ‘සුමිතුරු දැයකින් දිනවමු දරුවන්’ යන්නයි. ළමා දිනය යෙදී තිබෙන අද වනවිටත් මෙරට ළමයින් එක්ලක්ෂ තුන්දහස් හත්සිය හතර දෙනෙක් ළමා ශ්‍රමිකයින් ලෙස යොදා සිටිති. ජන හා සංඛ්‍යා ලේඛන දෙපාර්තමේන්තුවේ නවතම වාර්තාවලට අනුව ඉන් ළමුන් 87,854 දෙනෙකු ග්‍රාමියව ජීවත්වන්නන් ය. වතු ආශ්‍රිතව දරුවන් 2321 දෙනෙක් ශ්‍රමිකයෝ ලෙස කටයුතු කරති. රැකියාවල නිතර සමස්ත ළමුන් සංඛායාවෙන් ගැහැනු දරුවන් 34494 දෙනෙකු ශ්‍රමිකයින් ලෙස යොදයා ගෙන ඇති අතර පිරිමි දරුවන් සංඛ්‍යාව 65210 කි. ළමුන් පිළිබඳව මෙන්ම වැඩිහිටියන් පිළිබඳව අද වැඩි අවධානයක් යොමුවිය යුතුව ඇත. ඒ මේ දෙපිරිසටම වෙනුවෙන් අද දිනය වෙන් කර තිබීම නිසයි. මෙවර වැඩිහිටි දින තේමාව වැඩිහිටි ඔබට නිසි තැන දෙන හෙට දවස යන්නයි. මේ වනවිට මෙරට වැඩිහිටි ජනගහනය ලක්ෂ 30 ක් බව ජන හා සංඛ්‍යාලේඛන දෙපාර්තමේන්තුවේ වාර්තා පෙන්වා දෙයි. ඒ අතර වයස අවුරුදු 100 ඉක්මවූ වැඩිහිටියන් 650 දෙනෙකු ජීවත්වීම ශ්‍රී ලංකාව පිළිබඳව සුබවාදී තත්ත්වයකි. පිළිසරණක් නොමැතිව නිවාසගතව ජීවත් වන වැඩිහිටි ජනගහනය 9000 ට ආසන්න බව ජාතික වැඩිහිටි මහලේකම් කාර්යාලය පවසයි."}