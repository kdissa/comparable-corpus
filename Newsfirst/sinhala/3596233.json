{"Header": ["\nඅමෙරිකාවේ නිව්යෝර්ක් නුවරට ට්‍රක් රථ ප්‍රහාරයක්: පුද්ගලයින් 8ක් මරුට"], "Time": ["\n01 Nov, 2017\t", "| 6:30 am ", "\n"], "Url": "https://www.newsfirst.lk/sinhala/2017/11/01/%e0%b6%85%e0%b6%b8%e0%b7%99%e0%b6%bb%e0%b7%92%e0%b6%9a%e0%b7%8f%e0%b7%80%e0%b7%9a-%e0%b6%b1%e0%b7%92%e0%b7%80%e0%b7%8a%e0%b6%ba%e0%b7%9d%e0%b6%bb%e0%b7%8a%e0%b6%9a%e0%b7%8a-%e0%b6%b1%e0%b7%94%e0%b7%80/", "Content": "අමෙරිකානු වේලාවෙන් ඊයේ පස්වරු 3.00ට පමණ නිව්යෝර්ක්හි ලෝවර් මෑන්හැටන් ප්‍රදේශයේදී මෙම අපරාධය සිදුවිණි. විදෙස් මාධ්‍ය වාර්තා කළේ, කුලී පදනම මත ලබා ගත් මෙම ට්‍රක් රථය පදවාගෙන ආ පුද්ගලයා පාපැදි මංතීරුවේ ගමන් කරමින් සිටි පිරිස් හා පදිකයින් යට කරගෙන ගොස් ආසන්නයේ තිබූ පාසල් ළමුන් ප්‍රවාහනය කළ බස් රථයක ද ගැටීමට සලස්වා ඇති බව ය. අනතුරුව පොලීසිය අදාළ පුද්ගලයාට වෙඩි තබා අත්අඩංගුවට ගෙන තිබේ. සැකකරු සතුව තිබී ගිනිඅවි 2ක් ද සොයාගෙන ඇති අතර ඔහු සායිෆුලෝ සායිපෝ නමැති 29 හැවිරිදි අයෙකු බවට හඳුනාගෙන තිබේ. ප්‍රහාරකයා 2010 වසරේ අමෙරිකාවට සංක්‍රමණය වී ෆ්ලොරීඩාවේ පදිංචි වූවෙකු බව විදෙස් මාධ්‍ය වාර්තා කළේ ය. නිව්යෝර්ක් ආණ්ඩුකාර බිල්.බී. බ්ලාසියෝ ප්‍රකාශ කළේ, මෙය අහිංසක ජනයා ඉලක්ක කර සිදු කළ බියගුලු ත්‍රස්ත ප්‍රහාරයක් බව ය. මේ අතර මෙය ව්‍යාධියෙන් පෙළෙන නරුමයෙකු විසින් එල්ල කළ තවත් ප්‍රහාරයක් බවට ටිවිටර් පණිවුඩයක් නිකුත් කරමින් ජනපති ඩොනල්ඩ් ට්‍රම්ප් ප්‍රකාශ කළේ ය."}