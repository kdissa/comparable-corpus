{"Header": ["\n‘සමෘද්ධිමත් රටක් ගොඩනැගීමට අදිටන් කර ගනිමු’ ජනපතිගෙන් අලුත් අවුරුදු සුබපැතුම්"], "Time": ["\n01 Jan, 2017\t", "| 9:29 am ", "\n"], "Url": "https://www.newsfirst.lk/sinhala/2017/01/01/%e0%b7%83%e0%b6%b8%e0%b7%98%e0%b6%af%e0%b7%8a%e0%b6%b0%e0%b7%92%e0%b6%b8%e0%b6%ad%e0%b7%8a-%e0%b6%bb%e0%b6%a7%e0%b6%9a%e0%b7%8a-%e0%b6%9c%e0%b7%9c%e0%b6%a9%e0%b6%b1%e0%b7%90%e0%b6%9c%e0%b7%93/", "Content": "දිළිඳුකම තුරන් කිරීමේ සාමුහික වගකීම අතැතිව අභියෝග ජයගනිමින් සමෘද්ධිමත් ශ්‍රී ලංකාවක් ගොඩනැගීම සඳහා නව වසරේ සියලු දෙනා කැප විය යුතු බව ජනාධිපති මෛත්‍රීපාල සිරිසේන මහතා පවසයි. 2017 නව වසර වෙනුවෙන් සුබපැතුම් පණිවිඩයක් නිකුත් කරමින් ජනාධිපතිවරයා සඳහන් කළේ, හෙට දවසේ පැමිණිය හැකි ස්වභාවදහමේ අහිතකර චලනයන් අප තේරුම්ගත යුතු බව ය. 2017 වසර උදා වූයේ ලෝකයේ ආර්ථික, සමාජීය සහ දේශපාලනික සංකීර්ණතා අවධිවෙමින් පවතින යුගයකදී බව ජනාධිපතිවරයා වැඩිදුරටත් පැවසී ය. මේ හේතුවෙන් කාර්මික සහ තාක්ෂණ ක්ෂේත්‍රෙයන් කෙතරම් දියුණු වුව ද සංවර්ධනය පිළිබඳ අපේක්ෂා දල්වාගෙන සිටිය ද පාරිසරික ආශිර්වාදයේ සුබ පැතුම් අනිවාර්ය කොන්දේසියක් බව ද ජනාධිපතිවරයා පෙන්වා දුන්නේ ය. දියුණු රටක් ලෙස ඉදිරියට යාමට නම් තවදුරටත් ඉටුකළ යුතු විශාල කාර්යභාරයක් අප ඉදිරියේ පවතින බව අග්‍රාමාත්‍ය රනිල් වික්‍රමසිංහ මහතා පවසයි. නව වසර වෙනුවෙන් සුබ පැතුම් පණිවුඩයක් නිකුත් කරමින් අග්‍රාමාත්‍යවරයා සඳහන් කරන්නේ ස්ථාවර ආර්ථිකයක්, සංහිඳියාව සහජීවනය ජයගත් මානව හිතවාදී සමාජයක් ශක්තිමත්ව ගොඩනැගීමට සමස්ත ජනතාවගේ සහයෝගය අත්‍යවශ්‍ය බව ය. උදා වූ නව වසර ඓතිහාසික වසරක් වනු ඇති බව විපක්ෂ නායක ආර්. සම්බන්ධන් මහතා පවසයි. නව වසර වෙනුවෙන් සුබ පැතුම් පණිවුඩයක් නිකුත් කරමින් විපක්ෂ නායකවරයා සඳහන් කළේ රට ගොඩනැගීම සඳහා ජාති, ආගම්, කුල භේද අතහැර සියලු දෙනා එක්ව කටයුතු කළයුතු බව ය."}