{"Header": ["\nමිලියන 125ක අල්ලසක් ලබා ගැනීමේ සිද්ධියේ සැකකාර රේගු නිලධාරීන්ට ඇප"], "Time": ["\n01 Dec, 2015\t", "| 12:17 pm ", "\n"], "Url": "https://www.newsfirst.lk/sinhala/2015/12/01/%e0%b6%b8%e0%b7%92%e0%b6%bd%e0%b7%92%e0%b6%ba%e0%b6%b1-125%e0%b6%9a-%e0%b6%85%e0%b6%bd%e0%b7%8a%e0%b6%bd%e0%b7%83%e0%b6%9a%e0%b7%8a-%e0%b6%bd%e0%b6%b6%e0%b7%8f-%e0%b6%9c%e0%b7%90%e0%b6%b1%e0%b7%93/", "Content": "රුපියල් මිලියන 125ක අල්ලස් මුදලක් ලබා ගැනීමේ සිද්ධියේ සැකකරුවන් වූ රේගු නිලධාරීන් තිදෙනා අද ඇප මත මුදා හැර තිබේ. ඒ, ඔවුන් කොළඹ ප්‍රධාන මහේස්ත්‍රාත් ගිහාන් පිලපිටිය මහතා හමුවට ඉදිරිපත් කළ අවස්ථාවේදී ය. කොළඹ ප්‍රධාන මහේස්ත්‍රාත්වරයා නියෝග කළේ, එක් අයෙකුට රුපියල් ලක්ෂ 50 බැගින් වූ ශරිර ඇප 3ක් සහ රුපියල් ලක්ෂය බැගින් වූ මුදල් ඇප මත ඔවුන් මුදා හරින ලෙස ය. මීට අමතරව ‍එම රේගු නිලධාරීන්ට විදේශ ගත වීම තහනම් කෙරුණු අතර සෑම මාසයක ම අවසන් ඉරිදා දිනයේ අල්ලස් හා දූෂණ විමර්ශන කොමිස‍ම හමුවට වාර්තා කිරීමට ද නියම කෙරිණි. මෙරටට මෝටර් රථ අමතර කොටස් ආනයනය කරන ව්‍යාපාරිකයෙකුගෙන් අයවිය යුතු රේගු බදු අය නොකර සිටීම සඳහා මෙම අල්ලස් මුදල ලබා ගත් බවට මොවුන්ට චෝදනා එල්ල වී තිබිණි."}