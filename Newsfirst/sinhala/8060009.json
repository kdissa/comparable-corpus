{"Header": ["\nසෞදිය, ඔසාමා බින් ලාඩන්ගේ පුතුගේ පුරවැසිභාවය අහෝසි කරයි"], "Time": ["\n02 Mar, 2019\t", "| 8:16 am ", "\n"], "Url": "https://www.newsfirst.lk/sinhala/2019/03/02/%e0%b7%83%e0%b7%9e%e0%b6%af%e0%b7%92%e0%b6%ba-%e0%b6%94%e0%b7%83%e0%b7%8f%e0%b6%b8%e0%b7%8f-%e0%b6%b6%e0%b7%92%e0%b6%b1%e0%b7%8a-%e0%b6%bd%e0%b7%8f%e0%b6%a9%e0%b6%b1%e0%b7%8a%e0%b6%9c%e0%b7%9a/", "Content": "(News 1st) – අල්කයිඩා නායක ඔසාමා බින් ලාඩන්ගේ පුත් හම්සා බින් ලාඩන්ගේ පුරවැසිභාවය සෞදිය විසින් අහෝසි කරනු ලැබ තිබේ. ඒ, ඔහු පිළිබඳ තොරතුරු ලබා දෙන පුද්ගලයෙකුට අමෙරිකානු ඩොලර් මිලියනයක මූල්‍ය ත්‍යාගයක් පිරිනමන බව අමෙරිකාව ප්‍රකාශ කර දිනකට පසුව ය. ඔහු පකිස්ථානයේ, ඇෆ්ගනිස්ථානයේ, සිරියාවේ හෝ ඉරානයේ සිටිනු ඇති බවට තොරතුරු වාර්තා වී ඇතැයි අමෙරිකානු රාජ්‍ය දෙපාර්තමේන්තුව පැවසුවේ ය. 2017 වසරේදී අමෙරිකාව, හම්සා බින් ලාඩන් ත්‍රස්තවාදියෙකු ලෙස නම් කළේ ය. අමෙරිකාව ඔහු හඳුනාගෙන ඇත්තේ, අල්කයිඩා සංවිධානය යටතේ සිටින නැගී එන ත්‍රස්ත නායකයෙකු ලෙස ය. අන්තර්ජාලය හරහා බටහිර රටවල් ඉලක්ක කර ප්‍රහාර එල්ල කිරීමට ඔහු සැලසුම් කරමින් සිටින බව ද අනාවරණය වී තිබේ. හම්සා බින් ලාඩන්ගේ පියා වන අල් කයිඩා නායක ඔසාමා බින් ලාඩන් අමෙරිකානු හමුදා ප්‍රහාරයකින් පකිස්ථානයේදී ඝාතනයට ලක් වුණේ 2011 වසරේ මැයි 2 වන දා ය. සිය පියාගේ ඝාතනයට වගකිව යුතු අමෙරිකාවට එහි ප්‍රතිවිපාකවලට මුහුණ දීමට සිදු වනු ඇති බවට හම්සා බින් ලාඩන් පසුගිය කාලයේ අනතුරු ඇඟවීමක් ද කර තිබිණි. සෞදි රජයට එරෙහිව සටන් වැදීම සඳහා අල්කයිඩා සංවිධානයේ යේමන ශාඛාව සමග එක්ව ඔහු සැලසුම් සකස් කරමින් සිටින බවට තොරතුරු අනාවරණය වී ඇතැයි ද අමෙරිකාව ප්‍රකාශ කළේ ය."}