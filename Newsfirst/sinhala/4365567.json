{"Header": ["\nජෝ රූට්ගේ ශතකයෙන් ශ්‍රී ලංකාවට ලකුණු 310ක දැවැන්ත ඉලක්කයක්"], "Time": ["\n01 Mar, 2015\t", "| 7:19 am ", "\n"], "Url": "https://www.newsfirst.lk/sinhala/2015/03/01/%e0%b6%a2%e0%b7%9d-%e0%b6%bb%e0%b7%96%e0%b6%a7%e0%b7%8a%e0%b6%9c%e0%b7%9a-%e0%b7%81%e0%b6%ad%e0%b6%9a%e0%b6%ba%e0%b7%99%e0%b6%b1%e0%b7%8a-%e0%b7%81%e0%b7%8a%e2%80%8d%e0%b6%bb%e0%b7%93-%e0%b6%bd/", "Content": "ජෝ රූට්ගේ විශිෂ්ට පිතිහරඹය හේතුවෙන් එංගලනත්ය සමග පැවැත්වෙන තරගය ජයග්‍රහණය කිරීම සඳහා ශ්‍රී ලංකාවට ලකුණු 310ක දැවැන්ත ඉලක්කයක් හිමිව තිබේ. දක්ෂ පිතිහරඹයක නිරත වූ ජෝ රූට් පන්දු 108කදී ලකුණු 121ක් ලබා ගත්තේය. ඊට හතරේ පහර 14ක් සහ හයේ පහර 2ක් අතුළත් විය. අවසන් පන්දුවාර 10දී එංගලන්ත කණ්ඩායම ලකුණු 106ක් ලබා ගැනිම විශේෂත්වයකි. වේගවත් ඉනිමක් ක්‍රීඩා කළ ජොස් බට්ලර් පන්දු 19කදී ලකුණු 39ක් ලබා ගත්තේය. ඊට හතරේ පහර 6ක් සහ එක් හයේ පහරක් ඇතුළත් විය. ලෝක කුසලාන ක්‍රිකට් තරගාවලියේ ශ්‍රී ලංකාව සහ එංගලන්තය අතර තරගය පැවැත්වෙන්නේ නවසීලන්තයේ වෙලිංටන්හිදී ය. තරගයේ කාසියේ වාසිය හිමි කරගත් එංගලන්ත කණ්ඩායම ප්‍රථමයෙන් පන්දුවට පහරදීමට තීරණය කළේය. එංගලන්ත ඉනිමේ පළමු කඩුල්ලේ සබඳතාවය ලකුණු 62කි. පළමු කඩුල්ල ලෙස මොයින් අලී ලකුණු 15කට දැවී ගියේය. ඉයන් බෙල් ලබාගත් ලකුණු ගණන 49කි. සිය 4වන ශතකයක් ලබාගත් ජෝ රූට් ලකුණු 2දී ලබාදුන් උඩ පන්දුවක් මහේල ජයවර්ධන අතින් අද ගිලිහි ගියේය. නායක ඉයන් මෝගන් ලබාගත් ලකුණු ගණන 27කි. තරගයේ 49 වෙනි පන්දුවාරය ක්‍රියාත්මක කරමින් සිටි රංගන හේරත් ආබාධයකට ලක්විය. ඒ ඔහුගේ අතේ ඇඟිල්ලක පන්දුව වැදීම හේතුවෙනි. අනතුරුව හේරත් ක්‍රීඩා පිටියෙන් ඉවත්ව ගියේය. ඇන්ජලෝ මැතිව්ස් පන්දුවාර 10කදී නිලකුණු පන්දුවාරයක් සමග ලකුණු 43කට එක් කඩුල්ලක් දවා ගත්තේය."}