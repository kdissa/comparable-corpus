{"Header": ["\nසාර්ක් සමුළුව දින නියමයක් නොමැතිව කල් දමයි"], "Time": ["\n01 Oct, 2016\t", "| 1:17 pm ", "\n"], "Url": "https://www.newsfirst.lk/sinhala/2016/10/01/%e0%b7%83%e0%b7%8f%e0%b6%bb%e0%b7%8a%e0%b6%9a%e0%b7%8a-%e0%b7%83%e0%b6%b8%e0%b7%94%e0%b7%85%e0%b7%94%e0%b7%80-%e0%b6%af%e0%b7%92%e0%b6%b1-%e0%b6%b1%e0%b7%92%e0%b6%ba%e0%b6%b8%e0%b6%ba%e0%b6%9a/", "Content": "පකිස්ථානයේ, ඉස්ලාමාබාද් නුවර පැවැත්වීමට නියමිතව තිබූ 19 වැනි සාර්ක් සමුළුව දින නියමයක් නොමැතිව කල් දමා ඇතැයි පකිස්ථාන විදේශ අමාත්‍යංශය නිවේදනය කළේය. එම සමුළුව පකිස්ථානයේ ඉස්ලාමාබාද් නුවරදී නැවත පවත්වන දිනය නුදුරේදී දැනුම් දෙන බව ද විදේශ අමාත්‍යාංශය පැවසීය. මේ සම්බන්ධයෙන් සාර්ක් සමුළුවේ වත්මන් සභාපතිත්වය දරන නේපාල අග්‍රාමාත්‍යවරයාට දැනුම් දුන් බව ද පකිස්ථාන විදේශ අමාත්‍යංශය සඳහන් කළේය. පකිස්ථානය මේ බව නිවේදනය කළේ, මේ මොහොතේ සමුළුව පැවැත්වීම සුදුසු නොවන බව ඉන්දියාව, ඇෆ්ගනිස්ථානය, භූතානය, බංග්ලාදේශය හා ශ්‍රී ලංකාව ප්‍රකාශ කර සිටීමෙන් අනතුරුවයි. පකිස්ථානයේ පැවැත්වෙන සාක් සමුළුවට සහභාගි නොවන බව ඉන්දියාව පළමුව නිවේදනය කළේ, කාශ්මීරයේ සිය හමුදා කඳවුරකට එල්ල වූ ත්‍රස්ත ප්‍රහාරයෙන් අනතුරුවයි. කලාපය තුළ දැනට පවතින වාතාවරණය ඉස්ලාමාබාද්හිදී සාක් සමුළුව පැවැත්විම සඳහා සුදුසු නොවන බව ශ්‍රී ලංකා විදේශ අමාත්‍යාංශය ඊයේ නිවේදනය කර සිටියේය."}