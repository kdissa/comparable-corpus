{"Header": ["\nආන්දෝලනාත්මක මහබැංකු බැඳුම්කර ගනුදෙනුවට සිදු වූයේ කුමක් ද? (Watch Report)"], "Time": ["\n04 Jan, 2016\t", "| 8:31 pm ", "\n"], "Url": "https://www.newsfirst.lk/sinhala/2016/01/04/%e0%b6%86%e0%b6%b1%e0%b7%8a%e0%b6%af%e0%b7%9d%e0%b6%bd%e0%b6%b1%e0%b7%8f%e0%b6%ad%e0%b7%8a%e0%b6%b8%e0%b6%9a-%e0%b6%b8%e0%b7%84%e0%b6%b6%e0%b7%90%e0%b6%82%e0%b6%9a%e0%b7%94-%e0%b6%b6%e0%b7%90%e0%b6%b3/", "Content": "මහබැංකු බැඳුම්කර ගනුදෙනුව පසුගිය වසරේ ආන්දෝලනාත්මක ලෙස කථාබහට ලක්වූ මාතෘකාවක් විය. කෙසේ වෙතත් මේ වන විට එකී ආන්දෝලනාත්මක ගනුදෙනුව සම්බන්ධයෙන් කථාබහ ක්‍රමයෙන් අඩු වී ඇති බවක් පෙනෙන්ට තිබේ. පසුගිය වසරේ දැඩි ආන්දෝලනයට තුඩු දුන් මෙම ගනුදෙනුවට සිදුවූයේ කුමක් ද? 2015 වසරේ පෙබරවාරි මාසයේ රුපියල් බිලියනයක් ලබා ගැනීම සඳහා ශ්‍රී ලංකා මහ බැංකුව වසර 30කින් කල් පිරෙන බැඳුම්කර නිකුතුවක් සඳහා වන වෙන්දේසියක් පවත්වනු ලැබීය. පළමුව රුපියල් බිලියනයක් වටිනා බැඳුම්කර නිකුත් කරන බව පැවසු මහ බැංකුව පසුව එය බිලියන 10ක් දක්වා වැඩි කළේ ය. මහ බැංකුවේ මෙම තීරණය පිළිබඳව බලයලත් ප්‍රාථමික වෙළඳුන් දැනුවත් කර නොතිබිණ. එහෙත් එය මහ බැංකු අධිපතිවරාගේ බෑනණුවන් වන අර්ජුන් ඇලෝසියස් මහතාට අයත් බව කියන පර්පචුවල් ට්‍රෙෂරීස් නම් ආයතනය පමණක් කල්තියා දැනගෙන ඇති බවට චෝදනා එල්ල විය. News1st මෙම ආයතනයේ හිමිකරු කවුරුන් ද යන්න පිළිබඳව කළ ගවේෂණයේදී තහවුරු වූයේ පර්පචුවල් ට්‍රෙෂරීස් ආයතනයේ ලිපිනයත් අර්ජුන් ඇලෝසියස් මහතාගේ ලිපිනයත් එක සමාන බව ය. මේ අතර මෙම ගනුදෙනුව පසුගිය වසරේ දේශපාලන වේදිකාව උණුසුම් කළ විශේෂ මාතෘකාවක් බවට පත් වූ අතර දූෂණ විරෝධි සංවිධානය ද මීට එරෙහිව අදහස් පළ කළේ ය. මේ සම්බන්ධයෙන් අගමැතිවරයා කමිටුවක් පත් කර වාර්තාවක් ලබාගත් අතර කෝප් කමිටුවේ විමර්ශනය පාර්ලිමේන්තුව විසුරුවා හැරීම ත් සමග ඇනහිටිණ. මේ අතර දූෂණ විරෝධී හඬ සංවිධානයේ කැඳවුම්කරු වසන්ත සමරසිංහ චෝදනා කරන්නේ, ආණ්ඩුව මහබැංකු බැඳුම්කර වංචාව තවදුරටත් සැඟවීමට උත්සාහ කරමින් සිටින බව ය. ඒ සම්බන්ධයෙන් ක්‍රියාමාර්ගයක් ගැනීමට කිසිම වගකිවයුත්තෙකු පෙළෙඹෙන බවක් පෙනෙන්නට නොමැති බවට ද ඔහු චෝදනා කරයි."}