{"Header": ["\nකම්කරු දිනය සමරමින් මැයි රැලි හා පෙළපාලි 20 ක්"], "Time": ["\n01 May, 2016\t", "| 7:38 am ", "\n"], "Url": "https://www.newsfirst.lk/sinhala/2016/05/01/%e0%b6%9a%e0%b6%b8%e0%b7%8a%e0%b6%9a%e0%b6%bb%e0%b7%94-%e0%b6%af%e0%b7%92%e0%b6%b1%e0%b6%ba-%e0%b7%83%e0%b6%b8%e0%b6%bb%e0%b6%b8%e0%b7%92%e0%b6%b1%e0%b7%8a-%e0%b6%b8%e0%b7%90%e0%b6%ba%e0%b7%92/", "Content": "මැයි දින සැමරුම වෙනුවෙන් අද දිනයේ කොළඹ ඇතුලු නගර රැසක රැලි හා පෙළපාලි 20 කට අධික සංඛ්‍යාවක් සංවිධාන කර තිබේ. ශ්‍රී ලංකා නිදහස් පක්ෂයේ මැයි රැලිය අද පස්වරු 3 ට ගාල්ල සමනළ ක්‍රිඩාංගණයේදී ආරම්භ වීමට නියමිත ය. ඒ ජනාධිපති මෛත්‍රිපාල සිරිසේන මහතාගේ ප්‍රධානත්වයෙනි. මැයි පෙළපාලිය ගාල්ල මහ මෝදර රෝහල අසලින් හා අධිවේගී මාර්ගයේ ගාල්ල පිවිසුම ආසන්නයෙන් අද පස්වරු 1 ට ආරම්භ වීමට නියමිතයි. එක්සත් ජාතික පක්ෂයේ මැයි රැලිය අද පස්වරු පස්වරු 2 ට බොරැල්ල කැම්බල් පිටියේදී පැවැත්වෙන බව එම පක්ෂයේ මාධ්‍ය ප්‍රකාශක අමාත්‍ය අකිල විරාජ් කාරියවසම් මහතා සඳහන් කළේ ය. අමාත්‍ය රාජිත සේනාරත්න මහතා පැවසුවේ, ප්‍රජාතන්ත්‍රවාදී ජාතික ව්‍යාපාරය පෙරවරු 11ට කොළඹ හයිඩ් පිටියේ සිට පෙළපාලියකින් ගොස් බොරැල්ල මංසන්ධියේදී එක්සත් ජාතික පක්ෂ මැයි රැලිය සමග එක්වන බව ය. ජනතා විමුක්ති පෙරමුණු මැයි රැලිය සවස 4 ට කොළඹ බී. ආර්. සී. පිටියේ පැවැත්වෙන බව එහි ප්‍රචාරක ලේකම් විජිත හේරත් මහතා සඳහන් කළේ ය. එක්සත් ජනතා නිදහස් සන්ධාන පාර්ලිමේන්තු මන්ත්‍රී දිනේෂ් ගුණවර්ධන මහතා පැවසුවේ, කිරුළපනදී පැවැත්වෙන මැයි රැලිය පිළිබඳව අද පස්වරු 1 ට ආරම්භ වන බවය. එක්සත් සමාජවාදි පක්ෂයේ මැයි රැළිය කොළඹ කොස්ගස් හන්දියේදී පැවැත්වෙන බව එම පක්ෂයේ ප්‍රධාන ලේකම් සිරිතුංග ජයසුරිය මහතා සඳහන් කළේ ය."}