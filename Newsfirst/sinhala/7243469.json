{"Header": ["\nපාසල් සිසුන් ඇතුළු 28 දෙනෙකු පැහැරගෙන යාමේ සිදුවීමට අදාළ නඩුව යළි කැඳවයි (VIDEO)"], "Time": ["\n01 Apr, 2015\t", "| 10:33 pm ", "\n"], "Url": "https://www.newsfirst.lk/sinhala/2015/04/01/%e0%b6%9a%e0%b7%9c%e0%b7%85%e0%b6%b9-%e0%b6%87%e0%b6%ad%e0%b7%94%e0%b7%85%e0%b7%94-%e0%b6%ad%e0%b6%af%e0%b7%8f%e0%b7%83%e0%b6%b1%e0%b7%8a%e0%b6%b1-%e0%b6%b4%e0%b7%8a%e2%80%8d%e0%b6%bb%e0%b6%af/", "Content": "කොළඹ ඇතුළු තදාසන්න ප්‍රදේශවලදී පාසල් සිසුන් 11 දෙනෙකු ඇතුළු 28 දෙනෙකු පැහැරගෙන ගිය බව කියන සිදුවීමට අදාළ නඩුව අද යළිත් කොටුව මහේස්ත්‍රාත් අධිකරණයේදී විභාගයට ගැනණ. හිටපු නාවික හමුදා මාධ්‍ය ප්‍රකාශක කපිතාන් ඩී.කේ.පී දසනායක මහතා වි‍දේශ ගතවීමට ඉල්ලා තිබූ අවසරය යළි ප්‍රතික්ෂේප කෙරුණේ ඒ සඳහා නාවික හමුදාපතිවරයාගේ එකඟත්වය අධිකරණයට දන්වා නොතිබීම හේතුවෙනි. 2008 හා 2009 වසරවලදී කොළඹ හා තදාසන්න ප්‍රදේශවලදී පැහැරගැනීමට ලක් වූ බව කියන පාසල් සිසුන් ඇතුළු 28 දෙනෙකු වෙනුවෙන් ඔවුන්ගේ ඥාතීන් අදත් අධිකරණය හමුවේ පෙනී සිටියහ. ඔවුන් ඉල්ලා සිටින්නේ තම ඥාතීන් පිළිබඳව නිශ්චිත තොරතුරක් ලබාදෙන ලෙස ය. මේ අතර මෙම නඩු විභාගයට අදාළව හිටපු නාවික හමුදා මාධ්‍ය ප්‍රකාශක කපිතාන් ඩී.කේ.පී දසනායක මහතා ද අවස්ථා කිහිපයකදී අධිකරණයේ පෙනී සිටි අතර ඔහුගේ විදෙස් ගමන් වැළැක්වීමට එහිදී නියෝග කෙරිණ. පසුව ඔහු මෝසමක් මගින් රාජකාරී කටයුත්තක් සඳහා විදෙස් ගතවීමට අවසර ඉල්ලා සිටි අතර අධිකරණය නියෝග කළේ, නාවික හමුදාපතිවරයාගේ අනුමැතිය මත ඊට ඉඩ දිය හැකි බව ය. ඒ අනුව අද නාවික හමුදාපතිවරයා අධිකරණයට කරුණු දැන්විය යුතුව තිබුන ද එය සිදුවූයේ නැත. මහේස්ත්‍රාත්වරයා දසනායක මහතාට විදේශ ගතවීමට පනවා තිබූ තහනම තවදුරටත් දීර්ඝ කළ අතර වැඩිදුර විභාගය ජුලි 8 වනදාට කල් තැබිණ. මෙම නඩුවට අදාළව නාවික හමුදාවේ ලුතිනන් කමාන්ඩර් සම්පත් මුණසිංහ, රණසිංහ ආරච්චි‍ගේ හෙට්ටිආරච්චි, රණසිංහ ෆේඩිගේ සුමිත් රණසිංහ යන තිදෙනාගේද විදෙස් ගමන් තහනම් කර තිබේ. පාර්ලිමේන්තු මන්ත්‍රී නඩරාජා රවිරාජ් මහතාගේ ඝාතනයට සම්බන්ධ බව කියන සැකකරුවන් ද මේ තිදෙනා අතර සිටිති. අතුරුදන්වූවන් උදෙසා පෙනී සිටිමන් බස්නාහිර පළාත් සභා මන්ත්‍රී සුසිල් ‍කිඳෙල්පිටිය මහතා සඳහන් කළේ, හැකි ඉක්මණින් අහිමි වූ දරුවන් වෙනුවෙන් එම දෙමාපියන්ට සාධාරණය ඉෂ්ඨ කරන ලෙස ය."}