{"Header": ["\nශ්‍රී ලංකාවේ ණය බර ගැන ලෝක ප්‍රසිද්ධ ෆෝර්බ්ස් සඟරාවෙන් හෙළිදරව්වක්"], "Time": ["\n01 Oct, 2016\t", "| 10:23 pm ", "\n"], "Url": "https://www.newsfirst.lk/sinhala/2016/10/01/%e0%b7%81%e0%b7%8a%e2%80%8d%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80%e0%b7%9a-%e0%b6%ab%e0%b6%ba-%e0%b6%b6%e0%b6%bb-%e0%b6%9c%e0%b7%90%e0%b6%b1-%e0%b6%bd%e0%b7%9d%e0%b6%9a/", "Content": "ශ්‍රී ලංකාවේ ණය අර්බුදයේ බැරෑරුම් බව විග්‍රහ කෙරෙන වාර්තාවක් ජාත්‍යන්තර ෆෝර්බ්ස් සඟරාවෙහි පළ කර තිබේ. එහි දැක්වෙන්නේ, ශ්‍රී ලංකාවේ ණය අර්බුදයේ ප්‍රමාණය පිළිබඳව කිසිවෙකුත් නොදන්නා බව ය. මෙම වාර්තාව සකසා ඇත්තේ, ඉමර්ජින් මාර්කට්ස් ඉන් ඒෂියා ග්‍රන්ථයේ කතෘ වේඩ් ෂෙපර්ට් නම් ෆෝර්බ්ස් සඟරාවට වාර්තා සපයන්නෙකි. වාර්තාවට අනුව ශ්‍රී ලංකාවේ ණය බර අමෙරිකානු ඩොලර් බිලියන 64.9 කි. ඉන් ඩොලර් බිලියන 8ක් චීනයට ගෙවිය යුතු වේ. මෙම වාර්තාවට අනුව රටේ දළ දේශීය නිෂ්පාදනයෙන් 75 %ක් ණය සඳහා යෙදවේ. රටේ ආදායමෙන් 95.4 % ක් වෙන් වන්නේ ද ණය ගෙවීමට ය. පසුගිය ආණ්ඩුවේ ක්‍රියා කලාපය හුවා දක්වමින් මෙම වාර්තාව පෙන්වා දෙන්නේ, පැවති රජය ණය ලබා ගැනීමේදී රාජ්‍ය දේපළ අවභාවිත කර ඇති බව ය. මුදල් අමාත්‍යංශයේ මූලාශ්‍ර උපුටා දක්වමින් මෙම වාර්තාව තව දුරටත් කියා සිටින්නේ, මෙවැනි ණය ලබා ගැනීම් කොතෙක් දුරට සිදු වීද යන්න පැහැදිලි කිරීමක් කළ නොහැකි බව ය.‍ ෆෝර්බ්ස් සඟරාවට අනුව මෙම ණය ලබා ගැනීම් වැඩි වශයෙන් භාවිත කර ඇත්තේ මහින්ද රාජපක්ෂ ජනාධිපතිතුමාගේ මූලිකත්වයෙන් ඉදිකෙරුණු අධික වියදම් සහිත විශාල ප්‍රමාණයේ යටිතල පහසුකම් සංවර්ධන ව්‍යාපෘති සඳහා ය. එහි දැක්වෙන්නේ 2009 සහ 2014 යන කාලය අතරතුර රජයේ මුළු ණය ප්‍රමාණය තෙගුණයක් වි ඇති අතර බාහිර ණය දෙගුණයක් බවට පත් වී ඇත්තේ ලෝකයේ හුදකලාම ගුවන්තොටුපොළ වැනි අධික වියදම් සහිත නිෂ්ඵල ව්‍යාපෘති සඳහා මුදල් වැය කිරීම නිසා බව ය. එමෙන් ම මෙම වියදම් අතරට වැඩිම වියදමක් දරා ඉදිකළ අධිවේගී මාර්ග සහ ඩොලර් මිලියන 42 ක වියදමින් හම්බන්තොට වරායේ භූගත ගලක් ඉවත් කිරීම වැනි දෑ ඊට අයත් ය. දත්ත උපුටා දක්වමින් මෙම වාර්තාව කියා සිටින්නේ මේ වර්ෂයේ පමණක් ශ්‍රී ලංකාව ඩොලර් බිලියන 4.5 ක් ගෙවිය යුතු අතර ලබන වසරේ ඩොලර් බිලියන 4ක් ගෙවිය යුතු ය."}