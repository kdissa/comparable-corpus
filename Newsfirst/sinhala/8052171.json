{"Header": ["\n68 වන ජාතික නිදහස් දිනය අභිමානවත්ව සැමරේ (VIDEO)"], "Time": ["\n04 Feb, 2016\t", "| 12:42 pm ", "\n"], "Url": "https://www.newsfirst.lk/sinhala/2016/02/04/68-%e0%b7%80%e0%b6%b1-%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b6%b1%e0%b7%92%e0%b6%af%e0%b7%84%e0%b7%83%e0%b7%8a-%e0%b6%af%e0%b7%92%e0%b6%b1%e0%b6%ba-%e0%b6%85%e0%b6%b7%e0%b7%92%e0%b6%b8/", "Content": "68 වන ජාතික නිදහස් දින සැමරුම උළෙල අද ගාලු මුවදොර පිටියේදී අභිමානවත්ව පැවැත්විණ. ඒ, ජනාධිපති මෛත්‍රීපාල සිරිසේන මහතාගේ ප්‍රධානත්වයෙනි. 68 වන නිදහස් දින සැමරුම උළෙල සඳහා මැති ඇමතිවරුන් ප්‍රමුඛ රාජ්‍ය තාන්ත්‍රික නිලධාරීන් හිටපු ජනාධිපතිනී චන්දිකා බණ්ඩාරනායක කුමාරතුංග මහත්මිය ඇතුළු සම්භාවනීය ආරාධිතයින් රැසක් සහභාගී වූහ. අනතුරුව කථානායක කරූ ජයසූරිය මහතා උත්සවයට සම්ප්‍රාප්තවිය. අග්‍රාමාත්‍යවරයාගේ සම්ප්‍රාප්තිය සිදුවූයේ ඉන් අනතුරුව ය. නිදහස් දින සැමරුමට සම්ප්‍රාප්තවූ ශ්‍රී ලංකා ප්‍රජාතාන්ත්‍රික සමාජවාදී ජනරජයේ ජනාධිපති මෛත්‍රීපාල සිරිසේන මහතා පිළිගනු ලැබූවේ අග්‍රාමාත්‍ය රනිල් වික්‍රමසිංහ මහතා විසිනි. ජනපති ජාතික ධජය එසවීමෙන් පසු නිල උත්සවය ආරම්භ විය. රටේ නිදහස දිනාගැනීම සඳහා කැපවුණු ජාතික වීරවරයන් හා රණවිරුවන් සිහිපත් කළේ විනාඩි දෙකක නිෂ්ශබ්දතාවයකිනි. මාතෘ භූමිය වෙනුවෙන් ත්‍රිවිධ හමුදා උත්තතමාචාර පිරිනැමුණේ ආචාර වෙඩිමුර ද සමගිනි. ශ්‍රී ලංකාව ස්වෛරී රාජ්‍යයක් බව ලොවට පසක් ‍කරමින් 68 වන නිදහස් දින සැමරුම් පෙළපාලිය, ත්‍රිවිධ හමුදාව පොලීසිය හා සිවිල් ආරක්ෂක බලකාය වර්ණවත් කළහ. යුද ,ගුවන් ,නාවික පොලිස් හා සිවිල් ආරක්ෂක නිලධාරීන් 8000 කින් යුත් ආචාර පෙළපාලියකින් නිදහස් උත්සවය වර්ණවත් විය. ත්‍රිවිධ හමුදා පෙළපාලි හා තූර්ය වාදක පෙළපාලි මෙන්ම ශ්‍රී ලංකාව සතු ගුවන් ශක්තිය, නාවූක ශක්තිය, සන්නාහ සන්නද්ධ හමුදා සතු යුද ශක්තිය පෙන්නුම් කළේ සාඩම්බර පෞඩත්වයකින් යුක්තව ය. මෙලෙස හමුදා උත්තමාචාර දක්වමින් ශ්‍රී ලංකාවේ ඒකීයත්වය නිදහස් නිවහල් බව දෙස් විදෙස් රාජත්‍රන්ත්‍රික නිලධාරීන් හමුවේ පෙන්නුම් කළේ ජාතික සංහිදියාව සහෝදරත්වය පිරිපුන් ගෞරවනීය රටක් බව පසක් කරමිනි."}