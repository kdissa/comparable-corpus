{"Header": ["\nසිව් මසක් තුළ II වන අදියරේ ඉදි කිරීම් දෙවන වරටත් අැරඹුණු අධිවේගී මාර්ගයක්…?"], "Time": ["\n01 Feb, 2017\t", "| 9:49 pm ", "\n"], "Url": "https://www.newsfirst.lk/sinhala/2017/02/01/%e0%b7%83%e0%b7%92%e0%b7%80%e0%b7%8a-%e0%b6%b8%e0%b7%83%e0%b6%9a%e0%b7%8a-%e0%b6%ad%e0%b7%94%e0%b7%85-ii-%e0%b7%80%e0%b6%b1-%e0%b6%85%e0%b6%af%e0%b7%92%e0%b6%ba%e0%b6%bb%e0%b7%9a-%e0%b6%89%e0%b6%af/", "Content": "මධ්‍යම අධිවේගී මාර්ගයේ දෙවන අදියරේ ඉදිකිරීම් අද අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් ආරම්භ විය. මධ්‍යම අධිවේගී මාර්ග ව්‍යාපෘතියේ දෙවන අදියර ලෙස සැලකෙන්නේ, මීරිගම සිට කුරුණෑගල දක්වා කොටසයි. අලව්ව, ගිරිඋල්ල මාර්ගයේ කුඩගම්මන ප්‍රදේශයේදී එම කොටසේ ඉදිකිරීම් අද ආරම්භ කළේ, සමරු ඵලකයක් නිරාවරණය කරමිනි. අද සමරු ඵලකය විවෘත කළ ස්ථානයේ දෙවන අදියරේ ඉදිකිරීම් ඇරඹීම සඳහා 2016 ඔක්තෝබර් 6 වන දා ද අමාත්‍ය ලක්ෂ්මන් කිරිඇල්ල මහතා පැමිණ උත්සවයක් පවත්වා මුල්ගල් තැබීය. දෙවරක් ඉදිකිරීම් ආරම්භ කිරීමට උත්සව පැවැත් වූ මෙම ව්‍යාපෘතිය සඳහා රුපියල් බිලියන 138 ක් පමණ වැය වෙතැයි ගණන් බලා තිබේ. 2019 අගෝස්තු වන විට අවසන් කිරීමට නියමිත මාර්ගයේ දුර කිලෝමීටර් 39.2කි."}