{"Header": ["\nවසර 43කට පසු ශ්‍රී ලංකාවට පැමිණි අමෙරිකානු රාජ්‍ය ලේකම්‍වරයා (Special Report)"], "Time": ["\n02 May, 2015\t", "| 9:39 pm ", "\n"], "Url": "https://www.newsfirst.lk/sinhala/2015/05/02/%e0%b7%80%e0%b7%83%e0%b6%bb-43%e0%b6%9a%e0%b6%a7-%e0%b6%b4%e0%b7%83%e0%b7%94-%e0%b7%81%e0%b7%8a%e2%80%8d%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80%e0%b6%a7-%e0%b6%b4%e0%b7%90/", "Content": "අද උදෑසන ශ්‍රී ලංකාවට පැමිණි අමෙරිකානු රාජ්‍ය ලේකම් ‍ජෝන් කෙරී මහතා මේ වන විට සිය නිල සංචාරයේ ප්‍රධාන පෙලේ කච්ඡාවලට සහභාගී වෙමින් සිටී. අමෙරිකානු රාජ්‍ය ලේකම්වරයෙකු මෙරටට පැමිණියේ වසර 43 කට පසුවයි. මීට පෙර ශ්‍රී ලංකාවට නිල සංචාරයක් සඳහා අමෙරිකානු රාජ්‍ය ලේකම්වරයෙකු පැමිණයේ 1972 දී ය. ඒ විලියම් පියර්ස් රොජර්ස් මහතායි. 2005 දී කොලින් පවෙල් රාජ්‍ය ලේකම්වරයා මෙරටට පැමිණිය ත් එය නිල සංචාරයක් නොවීය. අද මෙරටට පැමිණි ජෝන් කෙ‍රී මහතා අමෙරිකාවේ ජනාධිපති ධුරයට තරග කළ අපේක්ෂකයෙකි. ඔහු අමෙරිකාවේ 68 වැනි රාජ්‍ය ලේකම්වරයායි. අමෙරිකානු රාජ්‍ය ලේකම්වරයා අද පෙරවරුවේ ජනාධිපති මෛත්‍රීපාල සිරිසේන මහතා සමග සාකච්ඡාවක නිරත විය. එහිදී ජෝන් කෙරී මහතා චීනය සහ ඉන්දියාව සමග ශ්‍රී ලංකාව පවත්වන මිත්‍රසබඳතා පිළිබඳ විමසීමක් කළේය. එහිදී ජනාධිපති මෛත්‍රීපාල සිරිසේන මහතා පැවසුවේ විදේශ සබඳතාවලදී මධ්‍යස්ථ නොබැදි පිළිවෙතක් අනුගමනය කරන බව ය. දූෂණ මැඩලීම සඳහා අල්ලස් කොමිසමේ නිලධාරීන්ට පොලීසියට සහ අපරාධ පරීක්ෂණ දෙපාර්තමේන්තුවේ නිලධාරීන්ට පුහුණුවක් ලබාදෙන ලෙස ජනාධිපතිවරයා කළ ඉල්ලීමට අමෙරිකානු රාජ්‍ය ලේකම්වරයාගේ එකඟතාව පළ විය. ඇතැම් ශ්‍රී ලාංකිකයින් විදේශ බැංකුවල සඟවා ඇති මුදල් පිළිබඳව සෙවීමට අමෙරිකාවේ සහය ලබාදෙන ලෙස ජනාධිපතිවරයා ඉල්ලා සිටි අතර ඊට ජෝන් කෙරී මහතා සිය එකඟත්වය පළ කළේය. ජෝන් කෙරී මහතා වැඩි දුරට ත් පැවසුවේ ශ්‍රී ලංකාවේ පවතින සුබවාදී තත්ත්වය හේතුවෙන් ලබන වසරේ ආසියානු සංචාරයක නිරත වන ‍අමෙරිකානු ජනාධිපති බැරැක් ඔබාමා මහතාට ශ්‍රී ලංකාවේ ද සංචාරයක නිරත වීම සඳහා නිර්දේශ ඉදිරිපත් කරන බව ය. අග්‍රාමාත්‍ය රනිල් වික්‍රමසිංහ මහතා සමඟ සාකච්ඡාවක් ද අරලියගහ මන්දිරයේදී පැවැත්විය. විදේශ අමාත්‍ය මංගල සමරවීර මහතා සමග පැවැති සාකච්ඡාවෙන් අනතුරුව අද දහවල් ඒකාබද්ධ ප්‍රකාශයක් නිකුත් කෙරිණ."}