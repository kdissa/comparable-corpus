{"Header": ["\nහමුදා සෙබළෙකුට මරු කැඳවා තවත් 32 දෙනෙකුට තුවාල සිදු වූ රත්නපුර අනතුර (VIDEO)"], "Time": ["\n01 Apr, 2015\t", "| 8:42 pm ", "\n"], "Url": "https://www.newsfirst.lk/sinhala/2015/04/01/%e0%b7%84%e0%b6%b8%e0%b7%94%e0%b6%af%e0%b7%8f-%e0%b7%83%e0%b7%99%e0%b6%b6%e0%b7%85%e0%b7%99%e0%b6%9a%e0%b7%94%e0%b6%a7-%e0%b6%b8%e0%b6%bb%e0%b7%94-%e0%b6%9a%e0%b7%90%e0%b6%b3%e0%b7%80%e0%b7%8f/", "Content": "රත්නපුර නව නගරයේදී අද පස්වරුවේ සිදුවූ රිය අනතුරකින් යුද හමුදා ‍සෙබළෙක් මිය ගොස් තවත් 32 දෙනෙක් තුවාල ලැබූහ. රත්නපුර මහ රෝහලේ අධ්‍යක්ෂ වෛද්‍ය සම්පත් රණවීර මහතා ප්‍රකාශ කළේ, තුවාල ලැබූවන්ගෙන් සිව් දෙනෙකුගේ තත්ත්වය බරපතළ බව ය. අනතුර සිදුව ඇත්තේ, හමුදා ට්‍රක් රථයක් සහ මගී ප්‍රවාහන බස් රථයක් එකිනෙක ගැටීමෙනි. ‍ මෙලෙස අනතුරට ලක්ව ඇත්තේ කොළඹ සිට මොනරාගල බලා ධාවනය වූ පෞද්ගලික බස් රථයක් හා රත්නපුර දෙස සිට කුරුවිට දක්වා ධාවනය වෙමින් තිබූ හමුදා ට්‍රක් රථයකි. ට්‍රක් රථය කුරුවිට පිහිටි යුද හමුදා ගැමුණු හේවා බල ඇණියට අයත් එකක් බව වාර්තා වේ. අනතුරින් තුවාල ලැබූවන් රත්නපුර මහ රෝහලට අතුළත් කෙරිණ. ඉන් එක් අයෙකු කොළඹ ජාතික රෝහලට මාරු කර යවා ඇති අතර සෙසු තිදෙනා දැඩි සත්කාර ඒකක‍යේ ප්‍රතිකාර ලබති. තුවාල ලැබූවන්ගෙන් 18 දෙනෙකු යුද හමුදා සමාජිකයින් වන අතර සෙසු 14 දෙනා සිවිල් වැසියන් බව රත්නපුර රෝහල් අධ්‍යක්ෂකවරයා ප්‍රකාශ කළේ ය."}