{"Header": ["\nසීගිරි කැටපත් පවුරේ කුරුටු ගා සිර දඬුවම් විඳි තරුණියට ජනපති සමාව"], "Time": ["\n02 Apr, 2015\t", "| 11:45 am ", "\n"], "Url": "https://www.newsfirst.lk/sinhala/2015/04/02/%e0%b7%83%e0%b7%93%e0%b6%9c%e0%b7%92%e0%b6%bb%e0%b7%92-%e0%b6%9a%e0%b7%90%e0%b6%a7%e0%b6%b4%e0%b6%ad%e0%b7%8a-%e0%b6%b4%e0%b7%80%e0%b7%94%e0%b6%bb%e0%b7%9a-%e0%b6%9a%e0%b7%94%e0%b6%bb%e0%b7%94/", "Content": "සීගිරි කැටපත් පවුර කොණ්ඩ කටුවකින් පළුදු කිරීම හේතුවෙන් වසර දෙකක සිර දඬුවම් නියම වූ මඩකලපුවේ උදේනි නමැති තරුණියට ජනපති පොදු සමාව ලබා දුන් බව අධිකරණ අමාත්‍ය විජයදාස රාජපක්ෂ මහතා පවසයි. අප කළ විමසුමකදී අමාත්‍යවරයා සඳහන් කළේ, ඊට අදාළ ලියකියවිලි තමන් ඊයේ ජනාධිපති මෛත්‍රීපාල සිරිසේන මහතා වෙත භාර දුන් බව ය. පසුව ජනාධිපතිවරයා එම ලියකියවිලිවලට අත්සන් තැබූ බව ද අමාත්‍ය විජයදාස රාජපක්ෂ මහතා තහවුරු කළේ ය. සීගිරියේ විනෝද චාරිකාවක් පැමිණි අවස්ථාවක ඇය කැටපත් පවුර මත කොණ්ඩා කටුව උපයෝගී කර ගනිමින් කුරුටු ගාමින් සිටියදී අත්අඩංගුවට ගැනිණි. අනතුරුව දඹුල්ල මහේස්ත්‍රාත් අධිකරණයට ඉදිරිපත් කිරීමෙන් අනතුරුව වසර 2ක සිර දඬුවමක් නියම කෙරිණි. එලෙස දඬුවම් නියමව තිබුණේ, 27 හැවිරිදි මඩකලපුව, සිත්තන්ඩි ප්‍රදේශයේ පදිංචි තරුණියකි."}