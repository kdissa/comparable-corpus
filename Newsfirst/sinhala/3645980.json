{"Header": ["\nපළාත් පාලන ආයතනවල ඡන්දය පෙබරවාරි 15ට පෙර පැවැත්වීමට අපේක්ෂා කරන බව මැතිවරණ කොමිසම කියයි"], "Time": ["\n01 Dec, 2017\t", "| 7:42 am ", "\n"], "Url": "https://www.newsfirst.lk/sinhala/2017/12/01/%e0%b6%b4%e0%b7%85%e0%b7%8f%e0%b6%ad%e0%b7%8a-%e0%b6%b4%e0%b7%8f%e0%b6%bd%e0%b6%b1-%e0%b6%86%e0%b6%ba%e0%b6%ad%e0%b6%b1%e0%b7%80%e0%b6%bd-%e0%b6%a1%e0%b6%b1%e0%b7%8a%e0%b6%af%e0%b6%ba-%e0%b6%b4/", "Content": "අතිරේක මැතිවරණ කොමසාරිස් සමන් රත්නායක මහතා සඳහන් කළේ, ඉතිරි පළාත් පාලන ආයතන 208 සඳහා නාමයෝජනා කැඳවීමේ නිවේදනය ලබන 4 වන දා හෝ 5 වන දා නිකුත් කිරීමට හැකියාව හිමි වන බව ය. පළාත් පාලන ආයතන 93ක් සඳහා ඇප මුදල් තැන්පත් කිරීම පසුගිය 27 වන දා ආරම්භ විය. ඒ, පළාත් පාලන ආයතන 93කට අදාළ නාමයෝජනා භාර දීමේ නිවේදනය ප්‍රකාශයට පත් කිරීමත් සමග ය. මේ අනුව ලබන 13 වන දා මධ්‍යහ්න 12 දක්වා පළාත් පාලන ආයතන 93කට අදාළ මැතිවරණයට ඇප මුදල් තැන්පත් කළ හැකි ය. ඊට අදාළ නාමයෝජනා භාර ගැනීම ලබන 11 වන දා සිට 14 වන දා දක්වා සිදුවේ. මෙවර මැතිවරණයට ඉදිරිපත් වන සියලු අපේක්ෂකයින් ඇප මුදල් තැන්පත් කළ යුතු වීම ද විශේෂත්වයකි. මේ අනුව ස්වාධීන කණ්ඩායම් සඳහා අපේක්ෂකයෙකු රුපියල් 5000ක් සහ දේශපාලන පක්ෂයක එක් අපේක්ෂකයෙකු සඳහා රුපියල් 1500 බැගින් ඇප මුදල් තැන්පත් කළ යුතු වේ."}