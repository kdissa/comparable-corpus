{"Header": ["\nතමා ඝාතනය කිරීමේ සැලසුමක් ක්‍රියාත්මක බවට වෙනිසියුලානු ජනපතිගෙන් අනාවරණයක්"], "Time": ["\n01 Sep, 2015\t", "| 1:52 pm ", "\n"], "Url": "https://www.newsfirst.lk/sinhala/2015/09/01/%e0%b6%ad%e0%b6%b8%e0%b7%8f-%e0%b6%9d%e0%b7%8f%e0%b6%ad%e0%b6%b1%e0%b6%ba-%e0%b6%9a%e0%b7%92%e0%b6%bb%e0%b7%93%e0%b6%b8%e0%b7%9a-%e0%b7%83%e0%b7%90%e0%b6%bd%e0%b7%83%e0%b7%94%e0%b6%b8%e0%b6%9a/", "Content": "තමන් ඝාතනය කිරීමේ සැලසුමක් ක්‍රියාත්මක වන බව වෙනිසියුලානු ජනාධිපති නිකලස් මධූරෝ පවසයි. විදෙස් මාධ්‍ය වාර්තා කළේ, වියට්නාමයේ සංචාරයක නිරත වන අතරතුර වෙනිසියුලානු ජනාධිපතිවරයා මෙය අනාවරණය කළ බව ය. වියට්නාමයේ සංචාරයක නිරත වන වෙනිසියුලානු ජනාධිපති නිකලස් මධූරෝ අවධාරණය කළේ, තමා ඝතනය කිරීමේ සැලසුමට කොලොම්බියානු රජයේ අනුග්‍රහය ද ලැබී ඇති බව ය. කෙසේ වෙතත් සිය චෝදනා තහවුරු කිරීමට කිසිදු සාක්ෂියක් ඉදිරිපත් නොකළ නිකලස් මධූරෝ ඉදිරියේදී එම තොරතුරු හෙළි කරන බව ද ප්‍රකාශ කළේ ය. කෙසේ වෙතත් කොලොම්බියානු බලධාරීන් ඒ සම්බන්ධයෙන් මෙතෙක් ප්‍රතිචාර දක්වා නොමැත. දෙරටේ දේශ සීමා අර්බුද උත්සන්න වෙමින් පවතින මොහොතකදී වෙනිසියුලානු ජනාධිපතිවරයා මේ බව ප්‍රකාශ කළේ ය. මීට සති 2කට පමණ පෙර වෙනිසියුලානු දේශසීමාවේදී ජාවාරම්කරුවන් විසින් එරට සෙබළුන් 3 දෙනෙකුට හා සිවිල් වැසියකුට තුවාල කිරීම හේතුවෙන් කොලොම්බියාවේ කකූටා නගරය ආශ්‍රිතව පවතින වෙනිසියුලා කොලොම්බියා දේශසීමාව වසා දැමීමට ජනාධිපති නිකලස් මධූරෝ පියවර ගත්තේ ය. ඉන් පසුව දේශසීමාව ආශ්‍රිත පළාත් ගණනාවක හදිසි තත්ත්වයක් ප්‍රකාශයට පත් කළ වෙනිසියුලානු ජනාධිපතිවරයා වරේන්තුවකින් තොරව බලධාරීන්ට නිවෙස් පරීක්ෂා කිරීමට අවසර ලබා දුන්නේ ය. එතැන් සිට වෙනිසියුලාවේ නීති විරෝධීව ජීවත් වූ කොලොම්බියානුවන් 10,000ක් පමණ පිටුවහල් කිරීමට වෙනිසියුලාව පියවර ගනු ලැබී ය. වෙනිසියුලාව පවසන්නේ, සිය රටේ සහනාධාර ක්‍රමයකට ඉතා ලාභදායී මිලකට ජනතාවට අලෙවි කරන පෙට්‍රල්, ආහාර ද්‍රව්‍ය වර්ග ඇතුළු දෑ ජවාරම්කරුවන් කොලොම්බියාවට රැගෙන ගොස් ඉතා ඉහළ මිලකට විකුණා ලාභ ලබන බව ය."}