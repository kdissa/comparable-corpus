{"Header": ["\nසරසවි සිසුන්ගේ විරෝධතාවේදී පොලීසිය සමග ඇති වූ ගැටුම පිළිබඳ පරීක්ෂණ"], "Time": ["\n01 Apr, 2015\t", "| 6:34 am ", "\n"], "Url": "https://www.newsfirst.lk/sinhala/2015/04/01/%e0%b7%83%e0%b6%bb%e0%b7%83%e0%b7%80%e0%b7%92-%e0%b7%83%e0%b7%92%e0%b7%83%e0%b7%94%e0%b6%b1%e0%b7%8a%e0%b6%9c%e0%b7%9a-%e0%b7%80%e0%b7%92%e0%b6%bb%e0%b7%9d%e0%b6%b0%e0%b6%ad%e0%b7%8f%e0%b7%80%e0%b7%9a/", "Content": "විශ්වවිද්‍යාල සිසුන්ගේ විරෝධතාවේදී පොලීසිය අතර ඇති වූ නොසන්සුන්තාව පිළිබඳ පරීක්ෂණයක් ආරම්භ කර තිබේ. පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා පැවසුවේ, ප්‍රදේශය භාර පොලිස් අධිකාරීවරයාගේ ප්‍රධානත්වයෙන් පරීක්ෂණය සිදු කරන බව ය. ඊයේ ඇති වූ මෙම ගැටුමේදී තුවාල ලැබූ සිසුන් 10 දෙනෙකු ජාතික රෝහලේ හදිසි අනතුරු අංශයට ප්‍රතිකාර ලබා ගැනීම සඳහා පැමිණි බව ජාතික රෝහලේ අධ්‍යක්ෂ වෛද්‍ය අනිල් ජාසිංහ මහතා පැවසී ය. සිසුන් එල්ල කළ ගල් ප්‍රහාරවලින් පොලිස් නිළධාරීන් 7 දෙනෙකු තුවාල ලබා තිබේ. පොලිස් මාධ්‍ය ප්‍රකාශකවරයා සඳහන් කළේ, තුවාල ලැබූ පොලිස් පරීක්ෂකවරයෙකු ජාතික රෝහලේ ප්‍රතිකාර ලබන බව ය. අනෙක් පොලිස් කොස්තාපල්වරුන් 6 දෙනා පොලිස් රෝහලට ඇතුළත් කර තිබේ. අධ්‍යාපන කප්පාදුව ඇතුළු ඉල්ලීම් කිහිපයක් මුල් කර ගනිමින් සරසවි සිසුන් මෙම විරෝධතා පා ගමන ආරම්භ කළේ, ශ්‍රී ජයවර්ධනපුර විශ්වවිද්‍යාලය අසලිනි. සිසුන්ගේ පා ගමනට කොල්ලුපිටිය මංසන්ධියේදී ඊයේ පස්වරුවේ පොලීසිය කඳුළු ගෑස් හා ජල ප්‍රහාර එල්ල කළේ ය."}