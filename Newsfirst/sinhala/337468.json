{"Header": ["\nගම්මැද්ද දින100 පළමු ව්‍යාපෘතිය ජනතා අයිතියට"], "Time": ["\n03 Aug, 2016\t", "| 9:19 pm ", "\n"], "Url": "https://www.newsfirst.lk/sinhala/2016/08/03/%e0%b6%9c%e0%b6%b8%e0%b7%8a%e0%b6%b8%e0%b7%90%e0%b6%af%e0%b7%8a%e0%b6%af-%e0%b6%af%e0%b7%92%e0%b6%b1100-%e0%b6%b4%e0%b7%85%e0%b6%b8%e0%b7%94-%e0%b7%80%e0%b7%8a%e2%80%8d%e0%b6%ba%e0%b7%8f%e0%b6%b4/", "Content": "උදේ නිවසින් පිටවෙලා යද්දි ආපහු එන්න ලැබේ දැයි නිශ්චිත නැති පිරිසක් සිටි ගමක් සීගිරිමුල්ලේදී අපට හමු විය. අබලන් පාරේ අවුරුදු 20 ක් ගමන් කළ එහි ජනතාවට එම බිය ඇතිව තිබුණේ, කිසියම් හෝ මොහොතක වන අලියෙකුගෙන් ප්‍රහාරයක් එල්ල විය හැකි බැවිනි. වසර 20 කට පසුව ඒ ජනතාවට සතුට රැගෙන යන්නට News 1st අපිට අද හැකි වුණෙමු. වසර 20 ක් තිස්සේ, දඹුල්ල වෑවල මාර්ගයේ දමනයාය මංසන්ධියේ සිට අලකොළ දක්වා කොටස සකස් කරගැනීමට මේ ජනතාව දැරූ උත්සාහයන් සියල්ල අසාර්ථකවී තිබිණ. වසර 20 ක් කළ නොහැකිව තිබූ එම කාර්යයට News 1st ගම්මැද්ද දින 100 වැඩසටහනෙන් පසුගිය 20 වන දා මුල පිරිණ. දින 10 ක් තුළ මාර්ගය සම්පූර්ණයෙන් පිළිසකර කර අවසන් වූ අතර අද එය ජනතා අයිතියට පත් කෙරිණ. මේ මාර්ගය ප්‍රතිසංස්කරණ කටයුතු සඳහා News 1st සමග බ්‍රැන්ඩික්ස් ආයතනය ද අත්වැල් බැඳගත්තේ ය. මෙහිදී මාර්ගයේ කටයුතු නිසි ප්‍රමිතියෙන් සිදුව ඇතැයි සනාථ කෙරෙන සහතිකය් දඹුල්ල ප්‍රාදේශීය සභාවේ තාක්ෂණ නිලධාරියා News 1st වෙත ලබා දුන්නේ ය. දුන් පොරොන්දුව ඉටු කළ විශ්වාසවන්තයා වෙනුවෙන් දඹුල්ල දමනයාය ජනතාව සතුට පළ කළේ ය."}