{"Header": ["\nරුසියා – තුර්කි අර්බුදයේදී සිරියාව රුසියාවේ සහයට එයි"], "Time": ["\n02 Dec, 2015\t", "| 12:47 pm ", "\n"], "Url": "https://www.newsfirst.lk/sinhala/2015/12/02/%e0%b6%bb%e0%b7%94%e0%b7%83%e0%b7%92%e0%b6%ba%e0%b7%8f-%e0%b6%ad%e0%b7%94%e0%b6%bb%e0%b7%94%e0%b6%9a%e0%b7%92-%e0%b6%85%e0%b6%bb%e0%b7%8a%e0%b6%b6%e0%b7%94%e0%b6%af%e0%b6%ba%e0%b7%9a%e0%b6%af/", "Content": "තුර්කිය සත්‍ය වශයෙන් ම ත්‍රස්ත සංවිධාන සමග කටයුතු කරන බව සිරියාව පවසයි. සිරියානු ජනාධිපතිවරයාගේ මාධ්‍ය උපදේශිකා බුතෙයිනා ශාබාන් පැවසුවේ, තුර්කිය ත්‍රස්ත සංවිධාන සමග කටයුතු කරන බවට පළ වන ප්‍රකාශයන්හි අසත්‍යතාවක් නොමැති බව ය. මීට පෙර රුසියානු ජනාධිපති ව්ලැදිමීර් පුටින් ද තුර්කියට මෙම චෝදනාව එල්ල කළේ ය. රුසියානු ජනාධිපතිවරයා එහිදී පැවසුවේ, ඉස්ලාමීය සටන්කාමීන් සමග පවතින තෙල් ගනුදෙනුව පිළිබඳව හෙළිවේ යැයි බියෙන් තුර්කිය තම ප්‍රහාරක යානයට පහර දී බිම හෙළූ බව ය. කෙසේවෙතත් මේ සම්බන්ධයෙන් අදහස් දක්වමින් තුර්කි ජනාධිපතිවරයා පැවසුවේ, රුසියාව එම චෝදනාව ඔප්පු කළ හොත් තමන් ධුරයෙන් ඉල්ලා අස් වන බව ය. මේ සම්බන්ධයෙන් අදහස් දක්වමින් සිරියානු රජය නියෝජනය කරන එරට ජනාධිපතිවරයාගේ මාධ්‍ය උපදේශිකා බුතෙයිනා ශාබාන් පැවසුවේ, මෙය ඉතා බරපතළ තත්ත්වයක් බව ය. සිරියාව සහ ඉරාකය තුළ IS සටන්කාමීන් සමග තුර්කිය සිදුකළබව කියන නීතිවිරෝධී යුධ ආයුධ සහ තෙල් ජාවාරම් පිළිබඳ තොරතුරු ඇතැයි ඇය ප්‍රකාශ කළා ය. ඇය පෙන්වා දෙන්නේ, කොලොම්බියා විශ්වවිද්‍යාලය කළ පර්යේෂණයකදී තුර්කි රජය සහ ත්‍රස්ත සංවිධාන එක්ව සිදු කළ තෙල් ගනුදෙනු පිළිබඳව අනාවරණ වී ඇති බව ය. මෑත කාලයේදී රුසියාව විසින් ත්‍රස්ත සංවිධාන සමග තුර්කිය පවත්වන සබඳතා පිළිබඳව ලොවට හෙළි කිරීමට ක්‍රියාකිරීම සම්බන්ධයෙන් පළිගැනීමක් ලෙස තුර්කිය – රුසියානු ප්‍රහාරක යානයට පහර දී බිම හෙළන්නට ඇතැයි, ඇය පෙන්වා දෙන්නී ය."}