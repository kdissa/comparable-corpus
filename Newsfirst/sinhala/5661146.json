{"Header": ["\nඅද සිට බස් ගාස්තු වැඩි වෙන්නෙ මෙහෙමයි"], "Time": ["\n01 Aug, 2016\t", "| 6:49 am ", "\n"], "Url": "https://www.newsfirst.lk/sinhala/2016/08/01/%e0%b6%85%e0%b6%af-%e0%b7%83%e0%b7%92%e0%b6%a7-%e0%b6%b6%e0%b7%83%e0%b7%8a-%e0%b6%9c%e0%b7%8f%e0%b7%83%e0%b7%8a%e0%b6%ad%e0%b7%94-%e0%b7%80%e0%b7%90%e0%b6%a9%e0%b7%92-%e0%b7%80%e0%b7%99%e0%b6%b1/", "Content": "ලංගම සහ පෞද්ගලික බස් ගාස්තු ඉහළ යාම අද සිට ක්‍රියාත්මක වේ. ජාතික ගමනාගමන කොමිෂන් සභාව පසුගිය 22 වන දා වාර්ෂික බස් ගාස්තු සංශෝධනය ප්‍රකාශයට පත්කළේ ය. ඒ අනුව සාමාන්‍ය, අර්ධ සුඛෝපභෝගී සහ සුඛෝපභෝගී සේවාවල බස් ගාස්තු අද සිට ඉහළ යනු ඇති. සාමන්‍ය බස් සේවාවල රුපියල් 8 ක්ව පැවති අවම ගාස්තුව රුපියල් 9 ක් ලෙස ත් ඉහළ ම ගාස්තුව වූ රුපියල් 651 ක, රුපියල් 690 ක් දක්වාත් ඉහළ නංවා තිබේ. මෙවර 6% කින් බස් ගාස්තු ඉහළ දැමූ බව ප්‍රවාහන නියෝජ්‍ය අමත්‍ය අශෝක් අබේසිංහ මහතා සඳහන් කෙළ් ය. නියෝජ්‍ය අමාත්‍යවරයා පැවසුවේ 2002 සිට මේ දක්වා බස් ගාස්තු 18 වතාවක් සංශෝධනය කර ඇති බව ය. අවම බස් ගාස්තුව රුපියල් 9 ක් බවට පත්වීම මත මගී ජනතාවට තවත් අසාධාරණයක් සිදුවන බව මහජන අයිතීන් සුරැකීමේ පදනමේ සභාපති අසේල සම්පත් පවසයි. මේ අතර බස් වෘත්තීය සමිති පවසන්නේ, මෙවර බස් ගාස්තු ඉහළ යාම ප්‍රමාණවත් නොවන බව ය. ලංකා පෞද්ගලික බස් හිමියන්ගේ සමිති සම්මේලනයේ ප්‍රධාන ලේකම් අංජන ප්‍රියංජිත් පැවසුවේ, රජය හිතාමතාව සාධාරණ බස් ගාස්තු සංශෝධනයක් ලබාදීම පසෙකට තල්ලු කළ බව ය. මේ අතර බස් ගාස්තු ඉහළ යාම පිළිබඳව මගී ජනතාව තුළ පවතින්නේ, දැඩි අප්‍රසාදයකි. ඔවුන් පෙන්වා දෙන්නේ බස් ගාස්තු වැඩි වුව ද ඉන් ලැබෙන පහසුකම් පිළිබඳව සෑහීමකට පත්විය නොහැකි බව ය. බස් ගාස්තු ඉහළ දැමිමෙන් රජය ජනතාව මත බර පටවමින් ඇතැයි ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා සඳහන් කළේ ය. සංශෝධනය කෙරුණු බස් ගාස්තු පිළිබඳ පැහැදිලි කිරීම පහතින්.."}