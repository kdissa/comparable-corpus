{"Header": ["\nමුලතිව්හී ඇති බව කියන ‘ගෝඨාභය’ කඳවුර ගැන පරීක්ෂා කරන්නැයි අධිකරණයෙන් නියෝගයක්"], "Time": ["\n02 Mar, 2015\t", "| 9:47 pm ", "\n"], "Url": "https://www.newsfirst.lk/sinhala/2015/03/02/%e0%b6%b8%e0%b7%94%e0%b6%bd%e0%b6%ad%e0%b7%92%e0%b7%80%e0%b7%8a%e0%b7%84%e0%b7%93-%e0%b6%87%e0%b6%ad%e0%b7%92-%e0%b6%b6%e0%b7%80-%e0%b6%9a%e0%b7%92%e0%b6%ba%e0%b6%b1-%e0%b6%9c%e0%b7%9d%e0%b6%a8/", "Content": "මුලතිව් ප්‍රදේශයේ ඇති බව කියන ‘ගෝඨාභය’ නමැති කඳවුරක් පරීක්ෂා කර අධිකරණයට වාර්තා කරන්නැයි කොළඹ ප්‍රධාන මහේස්ත්‍රාත්වරයා අද අපරාධ පරීක්ෂණ දෙපාරත්මේන්තුවට නියෝග කළේය. ඒ, 2008 වසරේදී දෙහිවල ප්‍රදේශයේ පාසැල් දරුවන් පිරිසක් පැහැරගෙන ගිය බව කියන සිදුවීමකට අදාළ මහේස්ත්‍රාත් පරීක්ෂණයේදී ය. 2008 අගෝස්තු 17 වන දා දෙහිවල ප්‍රදේශයේදී පැහැර ගැනීමට ලක්වූ බව කියන පාසැල් සිසුන් පිරිසක් සම්බන්ධයෙන් 2011 වසරේදී අභියාචනාධිකරණයට පෙත්සමක් ගොනු කෙරිණ. ඊට අදාළව මහේස්ත්‍රාත් පරීක්ෂණය කොළඹ ප්‍රධාන මහේස්ත්‍රාත් අධිකරණයට ‍යොමුකළ අතර අද යළිත් එම කටයුතු සිදු කෙරුණේ ප්‍රධාන මහේස්ත්‍රාත් වරයා ඉදිරිපිටදී ය. මුලතිව්හී පිහිටි ගෝඨාභය ‍නමැති නාවික කඳවුරේ පැහැර ගත් ළමුන් සිටිනාවාදැයි වාර්තාවක් ලබා ගන්නා ලෙස එහිදී පැමිණිල්ල වෙනුවෙන් ඉදිරිපත් වු නීතිඥවරයා අධිකරණයෙන් ඉල්ලා සිටියේය."}