{"Header": ["\nජනාධිපතිවරණය නොවැ. 10ත් දෙසැ. 8ත් අතර – මැතිවරණ කොමිසමෙන් පක්ෂ ලේකම්වරුන්ට ලිපියක්"], "Time": ["\n02 Sep, 2019\t", "| 7:22 pm ", "\n"], "Url": "https://www.newsfirst.lk/sinhala/2019/09/02/%e0%b6%a2%e0%b6%b1%e0%b7%8f%e0%b6%b0%e0%b7%92%e0%b6%b4%e0%b6%ad%e0%b7%92%e0%b7%80%e0%b6%bb%e0%b6%ab%e0%b6%ba-%e0%b6%b1%e0%b7%9c%e0%b7%80%e0%b7%90-10%e0%b6%ad%e0%b7%8a-%e0%b6%af%e0%b7%99%e0%b7%83/", "Content": "අගෝස්තු 9 වනදා මැතිවරණ කොමිසම යැවූ මේ ලිපිය ඇතැම් පක්ෂ ලේකම්වරුන්ට ලැබී තිබුණේ අද පෙරවරුවේදීය. නොවැම්බර් 10 සිට දෙසැම්බර් 8 අතර පැවැත්වෙන ජනාධිපතිවරණය සඳහා තරග කිරීමට උනන්දු වන්නේ නම්, ඒ පිළිබඳව මැතිවරණ කොමිසමට දැනුම්දීමට හැකි නම් මැනවි යනුවෙන් එම ලිපියේ දැක්වේ. මීට අමතරව ජනාධිපතිවරණ කාලසීමාවේ නිරීක්ෂණ කටයුතු පිළිබඳව කරුණු ද මේ ලිපියේ සඳහන්ය. මේ අතර විභාග කොමසාරිස් ජෙනරාල් සනත් පූජිත මහතා මැතිවරණ කොමිසමට දන්වා ඇත්තේ දෙසැම්බර් 2 වනදා සිට 12 වනදා දක්වා අධ්‍යයන පොදු සහතික පත්‍ර සාමාන්‍ය පෙළ විභාගය පැවැත්වීමට සූදානම් කර ඇති බව ය. දැනට පවතින තත්ත්වය අනුව නොවැම්බර් 9 සිට දෙසැම්බර් 2 අතර කාලය තුළ ජනාධිපතිවරණය පැවැත්වීමට බොහෝ ඉඩ තිබේ."}