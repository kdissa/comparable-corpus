{"Header": ["\nසංගා සහ තිරිමාන්නගේ වාර්තාගත සබඳතාවයෙන් එංගලන්තයට එරෙහිව ශ්‍රී ලංකාවට විශිෂ්ට ජයක්"], "Time": ["\n01 Mar, 2015\t", "| 11:58 am ", "\n"], "Url": "https://www.newsfirst.lk/sinhala/2015/03/01/%e0%b7%83%e0%b6%82%e0%b6%9c%e0%b7%8f-%e0%b7%83%e0%b7%84-%e0%b6%ad%e0%b7%92%e0%b6%bb%e0%b7%92%e0%b6%b8%e0%b7%8f%e0%b6%b1%e0%b7%8a%e0%b6%b1%e0%b6%9c%e0%b7%9a-%e0%b7%80%e0%b7%8f%e0%b6%bb%e0%b7%8a/", "Content": "ලෝක කුසලාන ක්‍රිකට් තරගාවලියේ  එංගලන්තය සමග අද පැවැති තරගයෙන් ශ්‍රී ලංකාව කඩුලු 9ක විශිෂ්ට ජයක් වාර්තා කළේය. එම තරගයේදී කුමාර් සංගක්කාර සහ ලහිරු තිරිමාන්න, ශ්‍රී ලංකා පිතිකරුවන් දෙදෙනෙකු එක්දින තරගයකදී දෙවැනි කඩුල්ලට ගොඩනැගූ ඉහළම ලකුණු සබඳතාව සඳහා වන වාර්තාව තමන් සතු කර ගත්තේය. නවසීලන්තයේ වෙලින්ටන්හිදී පැවැති තරගයේ කාසියේ වාසිය හිමි කරගත් එංගලන්තය පළමුවෙන් පන්දුවට පහරදීමට තීරණය කළේය. මොයින් අලී සහ ඉයන් බෙල් අතර, එංගලන්ත පළමු කඩුල්ලේ සබඳතාව ලකුණු 62කි. අලී, ලකුණු 15කට දැවී ගිය අතර, ගැරී බැලන්ස්ට රැස් කිරීමට හැකි වුණේ ලකුණු 6ක් පමණි. 34 වැනි එක්දින අර්ධ ශතකය අබියස සිටි ඉයන් බෙල් ලකුණු 49කට දැවී ගියේය. එංගලන්ත පළමු කඩුලු 3 බිඳ වැටුණේ ලකුණු 101කදී ය. නායක ඔයින් මෝගන් සහ ජෝ රූට්, සිව්වැනි කඩුල්ලට ලකුණු 60ක සබඳතාවක් ගොඩනැගුවේය. ජෝ රූට් අද වාර්තා කළේ, සිව්වැනි එක්දින ශතකයයි. පන්දු 108කදී 4 පහර 14ක් සහ 6 පහර 2ක් ද සහිතව ඔහු ලකුණු  121ක් රැස් කළේය. තරගයේ 49 වැනි පන්දුවාරයේදී පන්දුවක් අතේ වැදීම හේතුවෙන් දඟ පන්දු යවන ක්‍රීඩක රංගන හේරත් ආබාධයකට ලක් වූ අතර, ඉන් අනතුරුව ඔහු පන්දු රැකීමේ නිරත නොවීය. මේ අතර, එංගලන්ත ඉනිමේ අවසන් පන්දුවාරය යැවීම සඳහා පන්දු යවන්නන් දෙදෙනෙකු යොදා ගැනීමට නායක ඇන්ජෙලෝ මැතිව්ස්ට සිදුවිය. ඒ, එක් පන්දුවාරයක් තුළ අවස්ථා දෙකකදී විනිසුරු අවවාද ලැබූ සුරංග ලක්මාල්ට එහි අවසන් පන්දු දෙක යොමු කිරීමේ අවස්ථාව අහිමි වීම හේතුවෙනි. තරගයේ අවසන් පන්දු දෙක යොමු කළේ, ටී.එම් ඩිල්ෂාන් විසිනි. එංගලන්ත කණ්ඩායම පන්දුවාර 50 අවසානයේ කඩුලු 6කට ලකුණු 309ක් රැස් කළේය. ශ්‍රී ලංකා පිළිතුරු ඉනිම ටී.එම් ඩිල්ෂාන් සහ ලහිරු තිරිමාන්න ආරම්භ කළේය. ඔවුන් දෙදෙනා ශ්‍රී ලංකා පළමු කඩුල්ලට ලකුණු 100ක සබඳතාවක් ගොඩනැගුවේය. පළමු කඩුල්ල ලෙස ඩිල්ෂාන් ලකුණු 44කට දැවී ගියේය. 25 වියැති ලහිරු තිරිමාන්න සිව්වැනි එක්දින ශතකය අද වාර්තා කළේ ය. හතරේ පහර 13ක් සහ හයේ පහර 2ක් ද සමගින් නොදැවී ලකුණු  139ක් රැස් කළ තිරිමාන්න අද වාර්තා අතරට එක් වූයේ ලෝක කුසලාන තරගයකදී ශතකයක් රැස් කළ ලාබාලතම ශ්‍රී ලංකා ක්‍රීඩකයා ලෙසින් ය. කුමාර් සංගක්කාර 23 වැනි එක්දින ශතකය අද වාර්තා කළේය. පන්දු 86කින් හතරේ පහර 11ක් සහ හයේ පහර 2ක් ද සහිතව ඔහු නොදැවී රැස් කළ ලකුණු සංඛ්‍යාව 117කි. ශ්‍රී ලංකාව ජයග්‍රහණය කරා රැගෙන ගිය තිරිමාන්න සහ  සංගක්කාර යුගලය දෙවැනි කඩුල්ලට ලකුණු 212ක නොබිඳුනු සබඳතාවක් ගොඩනැගුවේය. පන්දුවාර 47යි පන්දු 2ක් අවසානයේ එක් කඩුල්ලක් පමණක් දැවී ශ්‍රී ලංකාව තරගය ජය ගත්තේය."}