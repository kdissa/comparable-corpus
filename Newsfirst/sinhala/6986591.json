{"Header": ["\nවිශේෂ ආරක්ෂාවක් යටතේ පැවැත්වෙන ක්‍රිකට් නිලවරණයට සියලු කටයුතු සූදානම්"], "Time": ["\n02 Jan, 2016\t", "| 8:03 pm ", "\n"], "Url": "https://www.newsfirst.lk/sinhala/2016/01/02/%e0%b7%80%e0%b7%92%e0%b7%81%e0%b7%9a%e0%b7%82-%e0%b6%86%e0%b6%bb%e0%b6%9a%e0%b7%8a%e0%b7%82%e0%b7%8f%e0%b7%80%e0%b6%9a%e0%b7%8a-%e0%b6%ba%e0%b6%a7%e0%b6%ad%e0%b7%9a-%e0%b6%b4%e0%b7%90%e0%b7%80/", "Content": "හෙට පැවැත්වෙන ක්‍රිකට් නිලවරණය සඳහා සියලු කටයුතු සූදානම් බව ක්‍රීඩා අධ්‍යක්ෂ ජනරාල් කේ.ඩී.එස්. රුවන්චන්ද්‍ර මහතා පවසයි. වසර දෙකකට පසුව පැවැත්වෙන මෙවර නිලවරණයේදී සභාපති හා ලේකම් ධූරය ඇතුළු ප්‍රධාන ධූර සඳහා නිලධාරීන් 7 දෙනෙකු හා කමිටු නිලධාරීන් විසිදෙනෙකු තෝරාගැනීමට නියමිත ය. ක්‍රිකට් නිලවරණය හෙට පෙරවරු 10ට ක්‍රීඩා අමාත්‍යංශ ශ්‍රවණාගාරයේදී පැවැත්වේ. ක්‍රීඩා සමාජ 85 කට අයත් ඡන්ද 147 ක් භාවිත කිරීමට නියමිත වුවද, ඡන්ද හිමිකම පිළිබඳ ගැටලුවක් හේතුවෙන් මාතලේ දිස්ත්‍රික් සංගමයේ ඡන්ද දෙක අවලංගු කර තිබේ. ඒ, අනුව හෙට ප්‍රකාශ කිරීමට නියමිත ඡන්ද ගණන 145කි. පළාත් ක්‍රිකට් සංගම් 5ක්, දිස්ත්‍රික් ක්‍රිකට් සංගම් 22 ක්, අනුබද්ධිත ක්‍රීඩා සංගම් 6ක් හා ප්‍රමුඛපෙළ ක්‍රිකට් සමාජ 29 කට ඡන්ද දෙක බැගින් භාවිත කිරීමේ අවස්ථාව හිමිවේ. ශ්‍රී ලංකා ක්‍රිකට් ආයතනයට අනුබද්ධිත ක්‍රිකට් සමාජ 23 ක් ක්‍රියාත්මක වන අතර, ඔවුන්ට එක් ඡන්දය බැගින් භාවිත කිරීමේ අවස්ථාව හිමිවනු ඇති. විශේෂ ආරක්ෂක සැලසුමක් යටතේ ක්‍රියාත්මක වන ක්‍රිකට් නිලවරණ භූමියට පිටස්තර පුද්ගලයන්ට ඇතුළු වීමේ අවස්ථාව හිමිවන්නේ නැහැ. ඡන්ද හිමි ක්‍රීඩා සංගම්වලින් ඡන්දය භාවිත කිරීම සඳහා නම් කරන ලද පුද්ගලයන් හා අපේක්ෂකයන්ට පමණක් මෙම අවස්ථාවට සහභාගීවීමේ අවස්ථාව හිමිවේ."}