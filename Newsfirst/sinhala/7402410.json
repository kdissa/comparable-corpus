{"Header": ["\nBREAKING: ගෝඨාභයගේ ඉල්ලීම ඉවතට"], "Time": ["\n02 Feb, 2018\t", "| 11:26 am ", "\n"], "Url": "https://www.newsfirst.lk/sinhala/2018/02/02/breaking-%e0%b6%9c%e0%b7%9d%e0%b6%a8%e0%b7%8f%e0%b6%b7%e0%b6%ba%e0%b6%9c%e0%b7%9a-%e0%b6%89%e0%b6%bd%e0%b7%8a%e0%b6%bd%e0%b7%93%e0%b6%b8-%e0%b6%89%e0%b7%80%e0%b6%ad%e0%b6%a7/", "Content": "අල්ලස් කොමිසම විසින් ගෝඨාභය රාජපක්ෂ මහතා ඇතුළු 8 දෙනෙකුට එරෙහිව මේ සම්බන්ධයෙන් කොළඹ මහේස්ත්‍රාත් අධිකරණයේ නඩු පවරා තිබේ. ඒ, ඇවන් ගාඩ් සමාගමට පාවෙන අවි ගබඩාවක් පවත්වාගෙන යාමට අවසර දීමෙන් රජයට රුපියල් කෝටි 1140ක් පාඩු කළ බවට චෝදනා කරමිනි. ඊට අදාළව නඩු පවරනු ලැබුවේ අල්ලස් හෝ දූෂණ චෝදනා විමර්ශන කොමිෂන් සභාවේ හිටපු අධ්‍යක්ෂ ජෙනරාල් දිල්රුක්ෂි ඩයස් වික්‍රමසිංහ මහත්මිය යි. ඊට විරුද්ධව ගෝඨාභය රාජපක්ෂ මහතා මහාධිකරණය හමුවට ගියේ, ඇය අල්ලස් කොමිසමේ ලිඛිත අනුමැතිය නොමැතිව නඩු පැවරීම නීති විරෝධී යැයි පවසමිනි. කෙසේ වෙතත් මහාධිකරණ විනිසුරුවරයා පෙන්වා දුන්නේ, අල්ලස් කොමිසමේ අධ්‍යක්ෂවරිය හා අල්ලස් කොමිසම යනු එකම ආයතනයක් බැවින් එලෙස නඩු පැවරීමට පෙර කොමිෂන් සභාවේ ලිඛිත අවසරය අවශ්‍ය නොවන බව ය. ඒ අනුව ගෝඨාභය රාජපක්ෂ මහතාගේ විරෝධතාව ප්‍රතික්ෂේප කරමින් කොළඹ ප්‍රධාන මහේස්ත්‍රාත්වරයා දී ඇති නියෝග නීත්‍යනුකූල බවට මහාධිකරණ විනිසුරුවරයා තීන්දු කළේ ය."}