{"Header": ["\nමතින් තොර රටක් වෙනුවෙන් වූ ජාතික කර්තව්‍යයට සමගාමීව ඌවේ ජනතාව දැනුවත් කෙරේ"], "Time": ["\n03 Aug, 2015\t", "| 6:15 am ", "\n"], "Url": "https://www.newsfirst.lk/sinhala/2015/08/03/%e0%b6%b8%e0%b6%ad%e0%b7%92%e0%b6%b1%e0%b7%8a-%e0%b6%ad%e0%b7%9c%e0%b6%bb-%e0%b6%bb%e0%b6%a7%e0%b6%9a%e0%b7%8a-%e0%b7%80%e0%b7%99%e0%b6%b1%e0%b7%94%e0%b7%80%e0%b7%99%e0%b6%b1%e0%b7%8a-%e0%b7%80/", "Content": "මත්‍ද්‍රව්‍යවලින් තොර රටක් බිහි කිරීමේ ජාතික කර්තව්‍යයක නිරත නිව්ස්ෆස්ට්, සිරස සහ ශක්ති අද ත් ඌව පළාතේ ප්‍රදේශ කිහිපයක සංචාරය කරමින් ජනතාව දැනුවත් කටයුත්තෙහි නිරත විය. අදාළ දැනුවත් කිරීම් සිදු කෙරුණේ, අන්තරායකර ඖෂධ පාලක ජාතික මණ්ඩලයේ ද සහය ඇතිව ය. ඌව පළාතේ ගම්මාන රැසක ඊයේ දැනුවත්කිරීම්වල නිරත වූ අප කණ්ඩායම අද බදුල්ල දිස්ත්‍රික්කයේ ‍ගම්මාන රැසක සංචාරය කරමින් මත්ද්‍රව්‍ය භාවිතය හා ඉන් සිදුවන හානිය පිළිබඳව ජනතාව දැනුවත් කිරිමට ක්‍රියා කළේ ය. බදුල්ල දිස්ත්‍රික්කයේ තෙලිවත්ත, වේවැස්ස සහ නමුණුකුල ප්‍රදේශවල ගෙයින් ගෙට යමින් වතු ආශ්‍රිත ජනතාව දැනුවත් කළේ අන්තරායකර ඖෂධ පාලක ජාතික මණ්ඩලයේ නිලධාරීන්ගේ ද සහාය ඇතිව ය. මේ අතර මොනරාගල දිස්ත්‍රික්කය ආශ්‍රිතව අද ත් දැනුවත් කිරීම් සිදුකෙරුණු අතර ඊට ජනතාවගෙන් ද ඉහළ ස‍හයෝගයක් හිමිවිය. නිව්ස්ෆස්ට් කණ්ඩායම සහ අන්තරායකර ඖෂධ පාලක ජාතික මණ්ඩලයේ නිලධාරීන් මොනරාගල දිස්ත්‍රික්කයේ කොටියාගල, දඹගල්ල සහ තඹාන ප්‍රදේශවල ගෙයින් ගෙට යමින් මත්ද්‍රව්‍ය භාවිත සහ ඉන් සිදුවන හානිය පිළිබඳව ජනතාව දැනුවත් කළේ ය. මත්ද්‍රව්‍ය නිවාරණ වැඩසටහන ලබන සතියේ නැගෙනහිර පළාතේ ක්‍රියාත්මක කිරීමට නියමිත ය."}