{"Header": ["\nකම්කරු අරගලය සැමරෙන 130 වන ජාත්‍යන්තර කම්කරු දිනය පිළිබඳ සටහනක්(VIDEO)"], "Time": ["\n01 May, 2016\t", "| 8:11 pm ", "\n"], "Url": "https://www.newsfirst.lk/sinhala/2016/05/01/%e0%b6%9a%e0%b6%b8%e0%b7%8a%e0%b6%9a%e0%b6%bb%e0%b7%94-%e0%b6%85%e0%b6%bb%e0%b6%9c%e0%b6%bd%e0%b6%ba-%e0%b7%83%e0%b7%90%e0%b6%b8%e0%b6%bb%e0%b7%99%e0%b6%b1-130-%e0%b7%80%e0%b6%b1-%e0%b6%a2%e0%b7%8f/", "Content": "ධනවාදී ආර්ථික ක්‍රමයට අභියෝග කරමින් ශ්‍රම අභිමානය ඔසවා තැබූ කම්කරු අරගලය සැමරෙන 130 වන ජාත්‍යන්තර කම්කරු දිනය අදට යෙදී තිබේ. 1886 මැයි මස 01 වන දා අමෙරිකාවේ චිකාගෝ නුවර හේමාකට් චතුරශ්‍රයට කම්කරුවන් පිරිසක් එක්වුණේ තම වැඩමුරය පැය 08 කට සීමා කරන්නැයි ඉල්ලමිනි. දින 4ක් පුරා පැවැති මේ වැඩ වර්ජනයට ලක්ෂ එක හමාරකට වැඩි පිරිසක් එක්වන්නට පටන් ගත්තේ ය. අරගලය අවසන් වූයේ කම්කරු ජීවිත සිය ගණනක් බිලි ගනිමිනි. පැය 8ක සේවා මුරය සහ තවත් අයිතීන් රැසක් ලබාදුන් කම්කරු අරගලය අවසන් වන විට හේමාකට් චතුරශ්‍රය ලේ වලින් නැහැ වී තිබිණ. එතැන් සිට ලොවපුරා රතු ධජ එසවූයේ මේ අරගලයේ ජයග්‍රහණ සමරමිනි. ශ්‍රී ලංකාව පළමු කම්කරු දිනය සැමරුවේ කම්කරු පක්ෂ නායක ඒ.ඊ.ගුණසිංහ මහතාගේ ප්‍රධානත්වයෙන් 1927 දී ය. ගුණසිංහ මහතා කොළඹ පුරපතිවරයෙකු , පාර්ලිමේන්තු මන්ත්‍රීවරයෙකු හා ඇමතිවරයෙකු ලෙස බ්‍රිතාන්‍ය අධිරාජ්‍යවාදීන්ගේ තාඩන පීඩන අවම කිරීමේ බලවේගයක් කුළුගැන් වීමට නායකත්ව දුන්නේ ය . ඔහුගේ 125 වැනි ජන්ම දින සමරුව පිටකොටුවේ පිහිටි ගුණසිංහ ප්‍රතිමාව අභියසදී අද පැවැත්වුණේ මැයි දිනයට සමගාමීව ය . මැයි පළමු වෙනිදා කම්කරු දිනය නිවාඩු දිනයක්, බවට පත් කිරීමට පූරෝගිමී වුයේ හිටපු අමාත්‍ය ටී.බී. ඉලංගරන්න මහතා ය. වෘත්තිය සමිති නායකයෙක්, ලේඛකයෙක් හා නාට්‍යකරුවෙක් මෙන්ම මානවහිතවාදී දේශපාලනඥයෙකු ලෙස ප්‍රකටව සිටි ඉලංගරන්න මහතාගේ ගුණසමරු උත්සවයක් අද නවම් මාවතේ ඒ මහතාගේ පිළිරුව අසලදී පැවැත්විණ. ඒ හිටපු ජනාධිපති මහින්ද රාජපක්ෂ මහතාගේ සහභාගීත්වයෙනි."}