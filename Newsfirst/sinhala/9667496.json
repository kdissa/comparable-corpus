{"Header": ["\nවලපනේ ගල්කොරියේ බලපත්‍රය තාවකාලිකව අත්හිටුවයි"], "Time": ["\n04 Dec, 2019\t", "| 9:56 am ", "\n"], "Url": "https://www.newsfirst.lk/sinhala/2019/12/04/%e0%b7%80%e0%b6%bd%e0%b6%b4%e0%b6%b1%e0%b7%9a-%e0%b6%9c%e0%b6%bd%e0%b7%8a%e0%b6%9a%e0%b7%9c%e0%b6%bb%e0%b7%92%e0%b6%ba%e0%b7%9a-%e0%b6%b6%e0%b6%bd%e0%b6%b4%e0%b6%ad%e0%b7%8a%e2%80%8d%e0%b6%bb%e0%b6%ba/", "Content": "භූ විද්‍යා හා පතල් කාර්යාංශයේ ජ්‍යෙෂ්ඨ අධ්‍යක්ෂ ඉංජිනේරු සජ්ජන ද සිල්වා මහතා ප්‍රකාශ කළේ, එම ස්ථානය සම්බන්ධයෙන් යළි පරීක්ෂණයක් ආරම්භ කරන බවයි. එහි ප්‍රතිඵල මත ගල්කොරියේ බලපත්‍රය යළි ලබා දෙනවාද, නැද්ද යන්න පිළිබඳ තීරණයකට එළැඹෙන බවද, ඔහු ප්‍රකාශ කළේ ය. මේ අතර වලපනේ, මල්ලපට්ටාව ප්‍රදේශයේ ගල්කොරිය ආසන්නයේ සිදු වූ නායයාමෙන් අතුරුදන් වු දරුවා සෙවීමේ මෙහෙයුම් තවදුරටත් ක්‍රියාත්මක බව යුද හමුදාව පවසයි. හමුදා මාධ්‍ය ප්‍රකාශක මේජර් ජනරාල් සුමිත් අතපත්තු මහතා සඳහන් කළේ, ඒ සඳහා යුද හමුදා සාමාජිකයින් 50 අධික සංඛ්‍යාවක් යොදවා ඇති බවයි. අදාළ නායයාමෙන් පුද්ගලයින් තුන්දෙනෙකු මිය ගියේ ය. මේ අතර, මහනුවර ප්‍රධාන මාර්ගය නාරන්තලාව මංසන්ධියෙන් හරස් කරමින් ප්‍රදේශවාසීන් පිරිසක් ඊයේ විරෝධතාවක නිරත වෙමින් පැවසුවේ, ප්‍රදේශයේ පරිසරයට හානි කරමින් පවත්වාගෙන යන ගල්කොරියේ බලපත්‍රය අවලංගු කරන ලෙසයි."}