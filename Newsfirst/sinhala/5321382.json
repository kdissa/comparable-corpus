{"Header": ["\nවිදෙස් ගමන් තහනම් වූ හිටපු ඇමති අධිකරණ භූමියෙන් පිටව ගිය අයුරු (VIDEO)"], "Time": ["\n01 Apr, 2015\t", "| 10:15 pm ", "\n"], "Url": "https://www.newsfirst.lk/sinhala/2015/04/01/%e0%b7%80%e0%b7%92%e0%b6%af%e0%b7%99%e0%b7%83%e0%b7%8a-%e0%b6%9c%e0%b6%b8%e0%b6%b1%e0%b7%8a-%e0%b6%ad%e0%b7%84%e0%b6%b1%e0%b6%b8%e0%b7%8a-%e0%b7%80%e0%b7%96-%e0%b7%84%e0%b7%92%e0%b6%a7%e0%b6%b4/", "Content": "හිටපු අමාත්‍ය රෝහිත බෝගොල්ලාගම මහතාගේ විදෙස් ගමන් තහනම් කිරීමට කොළඹ ප්‍රධාන මහේස්ත්‍රාත් ගිහාන් පිලපිටිය මහතා අද නියෝග කළේ ය. ඒ අල්ලස් හෝ දූෂණ චෝදනා විමර්ශන කොමිසම ඉදිරිපත් කළ පෙත්සමකට අදාළව කරුණු සලකා බලමිනි. අල්ලස් පනතේ 70 වැනි වගන්තියට අනුව අල්ලස් හෝ දූෂණ චෝදනා විමර්ශන කොමිසම මෙම පෙත්සම ඉදිරිපත් කර තිබිණ. එහි සඳහන්ව ඇත්තේ වෙළෙඳ ප්‍රදර්ශනය හා නිමැවුම්කරුවන්ගේ හමුවකට සහභාගිවීම සඳහා මහා භාණ්ඩාගාර චක්‍ර ලේඛයට පටහැනිව රුපියල් තුන්ලක්ෂ හැත්තෑ හය දහස් එකසීය අනූඑකක් සහ රුපියල් එකොලොස් ලක්ෂ හැත්තෑදහස් හාරසිය හතළිස් හතරක් ලබා ගැනීම සඳහා ආයෝජන මණ්ඩලයේ හිටපු අධ්‍යක්ෂ ජනරාල් ලක්ෂ්මන් ආර්. වටවල මහතා පොළඹවා ගෙන ඇති බව ය. රුපියල් 50000ක් මුදල් ඇප සහ රුපියල් ලක්ෂ 10 ක ශරීර ඇප දෙකක් මත හිටපු අමාත්‍ය රෝහිත බෝගොල්ලාගම මහතා මුදා හැරීමට මහේස්ත්‍රාත්වරයා නියෝග කළේ ය. මේ අතර එක්සත් ජනතා නිදහස් සන්ධාන පාර්ලිමේන්තු මන්ත්‍රීවරුන් පිරිසක් අල්ලස් හෝ දූෂණ විමර්ශන කොමිෂන් සභාවේ අධ්‍යක්ෂ ජනරාල්වරියට එරෙහිව එම කොමිසමේ සභාපතිවරයාට අද ලිඛිත පැමිණිල්ලක් ඉදිරිපත් කළේ ය. හිටපු ගුවන් හමුදාපතිවරයෙකු වූ එයාර් චීෆ් මාෂල් ඩොනල් පෙරේරා මහතාගෙන් මූල්‍ය අපරාධ විමර්ශන කොට්ඨාසය අද ප්‍රකාශයක් ලබා ගෙන තිබේ. ඒ, 2006 වර්ෂයේදී මිග් යානා 4 ක්මිලදී ගැනීම සහ තවත් ගුවන් යානා කිහිපයක්, ප්‍රතිසංස්කරණය කිරීමේදී සිදු වූ මුල්‍ය පාඩුවක් සම්බන්ධයෙනි. සිලෝන් කන්ස්ට්‍රක්ෂන් පුද්ගලික සමාගමේ කළමනාකාර අධ්‍යක්ෂවරයා අද අල්ලස් හෝ දුෂණ කොමිෂන් සභාවට කැඳවා ප්‍රකාශයක් සටහන් කරගෙන තිබේ. ඒ ලංකා පොස්පේට් රාජ්‍ය සමාගමේ හිටපු සභාපතිවරයාට එරෙහිව කළ පැමිණිල්ලක් සම්බන්ධයෙනි."}