{"Header": ["\nමහමැතිවරණයේ තැපැල් ඡන්ද සලකුණු කිරීම අද ඇරඹේ"], "Time": ["\n03 Aug, 2015\t", "| 7:30 am ", "\n"], "Url": "https://www.newsfirst.lk/sinhala/2015/08/03/%e0%b6%b8%e0%b7%84%e0%b6%b8%e0%b7%90%e0%b6%ad%e0%b7%92%e0%b7%80%e0%b6%bb%e0%b6%ab%e0%b6%ba%e0%b7%9a-%e0%b6%ad%e0%b7%90%e0%b6%b4%e0%b7%90%e0%b6%bd%e0%b7%8a-%e0%b6%a1%e0%b6%b1%e0%b7%8a%e0%b6%af/", "Content": "2015 පාර්ලිමේන්තු මැතිවරණය තැපැල් ඡන්ද සලකුණු කිරීම අද ආරම්භ කිරීමට නියමිත ය. මැතිවරණ මහලේකම් කාර්යාලය පැවසුවේ, අද දිනයේ සහ ලබන 05, 06, 08 යන දිනයන්හිදී තැපැල් ඡන්ද සලකුණු කිරීම සිදුකෙරෙන බව ය. අද දිනයේ ගුරුවරුන් ඇතුළු අධ්‍යාපන දෙපාර්තමේන්තුවේ නිලධාරින් සහ පොලිස් නිලධාරින් තැපැල් ඡන්දය සලකුණු කිරීමට නියමිත බව අතිරේක මැතිවරණ කොමසාරිස් එම්.එම්.මොහොමඩ් මහතා සඳහන් කළේ ය. අතිරේක මැතිවරණ කොමසාරිස් එම්.එම්.මොහොමඩ් මහතා සඳහන් කළේ, තැපැල් ඡන්ද සලකුණු කිරීමේ ස්ථාන ආශ්‍රිතව ඡන්ද ප්‍රචාරක කටයුතු තහනම් කර ඇති බව ය. අද හෝ ලබන 05, 06 දිනයන්හිදී තැපැල් ඡන්දය සලකුණු කිරීමට නොහැකිවූ තැපැල් ඡන්ද දායකයින්ට ලබන 08 වන දා ඊට අවස්ථාව හිමිවන බව ද, අතිරේක මැතිවරණ කොමසාරිස්වරයා සඳහන් කළේ ය. මේ අතර තැපැල් ඡන්ද සලකුණු කිරීමේ කටයුතු සඳහා ජංගම හා යතුරු පැදි සංචාර මගින් අවශ්‍ය ආරක්ෂාව සපයන බව පොලිස් මාධ්‍ය ප්‍රකාශක, සහකාර පොලිස් අධිකාරි රුවන් ගුණසේකර මහතා සඳහන් කළේ ය. මේ අතර තැපැල් ඡන්ද සලකුණු කිරීමේ කටයුතු නිරීක්ෂණය කිරීම සඳහා නිරීක්ෂකයින් 1500 අධික පිරිසක් යොදවා ඇතැයි මැතිවරණ නිරීක්ෂකයින් පැවසී ය. පැෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා පැවසුවේ, එම කටයුතු සඳහා නිරීක්ෂකයින් දහසක පිරිසක් යෙදා ඇති බව ය. තැපැල් ඡන්ද නිරීක්ෂණ කටයුතු සඳහා නිරීක්ෂකයින් 450 ක් පමණ යොදවා ඇතැයි ජාතික මැතිවරණ නිරීක්ෂණ මධ්‍යස්ථානයේ ජාතික සංවිධායක, රසාංග හරිස්චන්ද්‍ර මහතා සඳහන් කළේ ය. මේ අතර කැෆේ සංවිධානයේ විධායක අධ්‍යක්ෂ කීර්ති තෙන්නකෝන් මහතා පැවසුවේ, තම සංවිධානයේ නිලධාරීන් 80කට අධික ප්‍රමාණයක් යොදවා ඇති බව ය."}