{"Header": ["\nශ්‍රේෂ්ඨාධිකරණ විනිසුරු සරත් ද ආබෲ ගොනුකළ මූලික අයිතිවාසිකම් පෙත්සම යළි කැඳවයි (VIDEO)"], "Time": ["\n01 Dec, 2015\t", "| 9:30 pm ", "\n"], "Url": "https://www.newsfirst.lk/sinhala/2015/12/01/%e0%b7%81%e0%b7%8a%e2%80%8d%e0%b6%bb%e0%b7%9a%e0%b7%82%e0%b7%8a%e0%b6%a8%e0%b7%8f%e0%b6%b0%e0%b7%92%e0%b6%9a%e0%b6%bb%e0%b6%ab-%e0%b7%80%e0%b7%92%e0%b6%b1%e0%b7%92%e0%b7%83%e0%b7%94%e0%b6%bb-3/", "Content": "ශ්‍රේෂ්ඨාධිකරණ විනිසුරු සරත් ද ආබෲ මහතා ගොනුකළ මූලික අයිතිවාසිකම් පෙත්සම අද ශ්‍රේෂ්ඨාධිකරණයේදී කැඳවනු ලැබී ය. මෙම පෙත්සම කැඳවනු ලැබුවේ, අගවිනිසුරු කේ ශ්‍රී පවන්, ප්‍රියන්ත ජයවර්ධන සහ අනිල් ගුණරත්න යන ත්‍රිපුද්ගල විනිසුරු මඩුල්ල හමුවේදී ය. තමන්ට එරෙහිව නීතිපතිවරයා ගොනුකර ඇති චෝදනා නීත්‍යානුකූල නොමැති බැවින් මහාධිකරණයේ විභාගවන නඩුව අත්හිටුවන ලෙස සරත් ද ආබෲ මහතා සිය පෙත්සමෙන් ඉල්ලා සිටී. මූලික අයිතිවාසිකම් පෙත්සමේ වගඋත්තරකරුවන් ලෙස නම්කර ඇත්තේ පොලිස්පතිවරයා, නීතිපතිවරයා හා ඒ සම්බන්ධයෙන් පරීක්ෂණ පැවැත්වූ අපරාධ පරීක්ෂණ දෙපාර්තමේන්තුවේ නිලධාරීන් ය. පෙත්සම අධිකරණය හමුවේ කැඳවනු ලැබූ අවස්ථාවේ නීතිපතිවරයා වෙනුවෙන් පෙනී සිටි අතිරේක සොලිස්ටර් ජනරාල් යසන්ත කෝදාගොඩ මහතා මෙම පෙත්සම විභාගයට නොගන්නා ලෙස ඔහු අධිකරණය හමුවේ කියා සිටියේ ය. පෙත්සම්කරු වෙනුවෙන් පෙනීසිටි ජනාධිපති නීතිඥ මනෝහර ද සිල්වා මහතා කියා සිටියේ, නීත්‍යානුකූල නොවන ලෙස තම සේවාදායකයාට එරෙහිව මෙම නඩුව මහාධිකරණයේ පවරා ඇති බව ය. කරුණු සලකා බැලූ ශ්‍රේෂ්ඨාධිකරණය පෙත්සම යළි කැඳවීම ලබන 4 වන දා ට කල් තැබී ය."}