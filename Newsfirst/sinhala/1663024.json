{"Header": ["\nගුවන්විදුලි කලාව නව මානයන් කරා ගෙන ගිය සිරස FM 21 වන උපන් දිනය සමරයි (VIDEO)"], "Time": ["\n02 Mar, 2015\t", "| 9:50 am ", "\n"], "Url": "https://www.newsfirst.lk/sinhala/2015/03/02/%e0%b6%9c%e0%b7%94%e0%b7%80%e0%b6%b1%e0%b7%8a%e0%b7%80%e0%b7%92%e0%b6%af%e0%b7%94%e0%b6%bd%e0%b7%92-%e0%b6%9a%e0%b6%bd%e0%b7%8f%e0%b7%80-%e0%b6%b1%e0%b7%80-%e0%b6%b8%e0%b7%8f%e0%b6%b1%e0%b6%ba/", "Content": "නූතන ගුවන්විදුලි කලාවේ මහ ගෙදර සිරස එෆ් එම් අද සිය 21 වැනි උපන් දිනය සමරයි. මෙරට සන්නිවේදන ක්ෂේත්‍රයට නව පණක් ලබා දෙමින් සිරස ගුවන්විදුලිය ආරම්භ කෙරුණේ, 1994 වසරේ මාර්තු 02 වන දා ය. 1995 වසරේ ජනවාරි 24 වැනි දින වන විට මෙරට පැය 24 පුරා විකාශය කෙරෙන ප්‍රථම සිංහල ගුවන්විදුලිය ලෙස ද සිරස එෆ් එම් ගුවන්විදුලි නාලිකාව සටහන් කළේ, නොමැකෙන සංධිස්ථානයකි. රූපවාහිනිය වටා එක්ව සිටි පිරිස යළි ගුවන්විදුලිය දෙසට යොමු කළ හැරවුම් ලක්ෂය වූයේ ද සිරස එෆ් එම් ගුවන්විදුලියයි. ශ්වේත රාත්‍රිය, මියැසි තටාකය,මියැසි අරණ, රම්‍ය තීර්ථය තුළින් රස පූර්ණ හා භාව පූර්ණ ගෘහස්ථ ප්‍රසංග කලා‍වේ නව මානයක් මතු කිරීමට ද සිරස එෆ් එම් ගුවන්විදුලියට හැකි විය. සූරිය සිරස, දහසක් මල් සහ ලොවින් කැදැල්ල අදටත් ඔබට සමීප වන්නේ හරවත් සහ අලුත් රසයක් දනවමිනි. සිරස එෆ් එම් ආරම්භ කළ වසරේ ම එනම් 1994 වසරේ ජනප්‍රියම ගුවන්විදුලියට හිමි සම්මානය වන උන්ඩා ගුවන්විදුලි සම්මානය සිරස එෆ් එම් වෙත පිරිනැමීම ද විශේෂත්වයකි. ස්ලිම් සම්මාන උළෙලේදී 2006 වසරේ අඛණ්ඩව වසර ගණනක් ජනතාවගේ ගුවන්විදුලි නාලිකාව වූයේ ද සිරස එෆ් එම් ය. සිරස එෆ් එම් මෙරට ගුවන්විදුලි නාලිකාවක් ලෙස සංවිධාන කළ විප්ලවීය ඉසව් බොහොමයක් ඇති අතර ගිනස් වාර්තා පොතට ඇතුළත් වීම සඳහා සෑදූ ලෝකයේ දිගම කිරි බත එනම්, රජ මහ කිරිබත ඒ අතරින් ප්‍රමුඛ ය. සද්ධන්ත කුලයේ සිරස ලෙස ලංකාවේ හීලෑ අලි ඇතුන් එක් ස්ථානකට ඒකරාශී කළ දැවැන්ත සංදර්ශනය තව ත් සුවිශේෂී අවස්ථාවකි. සිරස එෆ් එම් නමින් වරක් උඩවැඩියා මලක්ද නම් කෙරිණි. ගුවන්විදුලියෙන් ඔබ්බට යමින් මහජන සේවය වෙනුවෙන් කැප වූ සිරස එෆ් එම් ජනතා සම්මානයෙන් ඉදිරියටත් පෙරමුණේ රැදෙනු නොඅනුමානය."}