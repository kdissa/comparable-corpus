{"Header": ["\nජනපතිගේ රැස්වීමකට ගිනි අවියක් ගෙන ආ බව කියන කෝප්‍රල් සහ පොලිස් නිලධාරීන් දෙදෙනාට ඇප"], "Time": ["\n01 Jun, 2015\t", "| 3:35 pm ", "\n"], "Url": "https://www.newsfirst.lk/sinhala/2015/06/01/%e0%b6%a2%e0%b6%b1%e0%b6%b4%e0%b6%ad%e0%b7%92%e0%b6%9c%e0%b7%9a-%e0%b6%bb%e0%b7%90%e0%b7%83%e0%b7%8a%e0%b7%80%e0%b7%93%e0%b6%b8%e0%b6%9a%e0%b6%a7-%e0%b6%9c%e0%b7%92%e0%b6%b1%e0%b7%92-%e0%b6%85-3/", "Content": "ජනාධිපතිවරයා සහභාගී වූ රැස්වීමකට ගිනි අවියක් රැගෙන ආ බව කියන සිද්ධියට අදාළව අත්අඩංගුවට ගෙන සිටි යුද හමුදා සෙබළා සහ පොලිස් නිලධාරීන් දෙදෙනා අද ඇපමත මුදා හැරිණ. සැකකරුවන් මුදා හැරුණේ, අඟුණුකොළපැලස්ස මහේස්ත්‍රාත් අධිකරණයට ඉදිරිපත් කිරීමෙන් අනතුරුව ය. අගුණුකොළපැලැස්සේ පැවති ශ්‍රී ලංකා නිදහස් පක්ෂ රැස්වීමකට ගිනිඅවියක් සමග පැමිණි බව කියන යුද හමුදා සෙබළෙකු පසු ගිය දා අත්අඩංගුවට ගැනිණ. පොලීසිය එහිදී පැවසුවේ, මෙම සෙබළා පාර්ලිමේන්තු මන්ත්‍රී නාමල් රාජපක්ෂ මහතා සමග පැමිණි අයෙකු ලෙස හඳුන්වා දී ඇති බව ය. පරීක්ෂණවලින් පසුව එදින එම ස්ථානයේ ආරක්ෂාව භාරව සිටි සහකාර පොලිස් අධිකාරීවරයෙකු ඇතුළු පොලිස් නිලධාරීන් දෙදෙනෙකු ද අත්අඩංගුවට ගැනිණ. අද මෙම තිදෙනා අධිකරණයට ඉදිරිපත් කළ අවස්ථාවේ දැඩි ඇප කොන්දේසි මත මුදා හරින ලෙස අඟුණුකොළපැලස්ස මහේස්ත්‍රාත්වරයා නියෝග කළේ ය. ඒ අනුව ඔවුන් මුදා හැරුණේ එක් අයෙකුට රුපියල් ලක්ෂ දෙක බැගින් වූ ශරීර ඇප 2ක් හා රුපියල් 25,000 බැගින් වූ මුදල් ඇපයක් මතයි. සැකකරුවන්ට සෑම ඉරිදා දිනක ම කොළඹ අපරාධ විමර්ශන කොට්ඨාසයේ පෙනී සිටින ලෙස නියෝග කළ මහෙස්ත්‍රාත්වරයා නඩුව ජූලි මස 14 වනදා දක්වා කල් තැබී ය."}