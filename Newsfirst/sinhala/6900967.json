{"Header": ["\nමා අගවිනිසුරු ධුරයෙන් ඉල්ලා අස් වී හෝ විශ්‍රාම ගෙන හෝ අතහැර ගියේ නැහැ – මොහාන් පීරිස්"], "Time": ["\n01 Feb, 2015\t", "| 9:50 pm ", "\n"], "Url": "https://www.newsfirst.lk/sinhala/2015/02/01/%e0%b6%b8%e0%b7%8f-%e0%b6%85%e0%b6%9c%e0%b7%80%e0%b7%92%e0%b6%b1%e0%b7%92%e0%b7%83%e0%b7%94%e0%b6%bb%e0%b7%94-%e0%b6%b0%e0%b7%94%e0%b6%bb%e0%b6%ba%e0%b7%99%e0%b6%b1%e0%b7%8a-%e0%b6%89%e0%b6%bd/", "Content": "මොහාන් පීරිස් මහතා නිවේදනයක් නිකුත් කරමින් තමන් අගවිනිසුරු ධුරයෙන් විශ්‍රාම ගෙන හෝ ඉල්ලා අස් වී හෝ අතහැර හෝ නොගිය බව සඳහන් කරයි. අගවිනිසුරු ධුරයේ අභිමානය ගරුත්වය හා සුසන්වරය පවත්වාගෙන යාම තම අරමුණ බව මොහාන් පීරිස් මහතා නිකුත් කළ නිවේදනයේ සඳහන් ය. හිටපු ජනාධිපතිවරයාගේ නියෝගයකට අනුව හිටපු අගවිනිසුරුතුමිය ඉවත් කොට රජය හා විපක්ෂයේ මන්ත්‍රීවරුන්ගෙන් සැඳුම්ලත් පාර්ලිමේන්තු කාරක සභාවක් මගින් ලද අනුමැතියට අනුව තමන් අගවිනිසුරු ලෙස පත්වූ බව මොහාන් පීරිස් මහතා පවසයි. මෙම ධුරයෙන් ඉවත් වීමට බලයෙන් හා තර්ජනයෙන් අවනත කර ගැනීමට නොහැකි වූ විට වෙනත් ක්‍රියාවලියක් යොදා ගැනිම ගැන කණගාටුවට පත් වන බව ද එහි සඳහන් ය. අගවිනිසුරු ඉවත් කිරීම ව්‍යවස්ථාවේ 107 02 වගන්තියට අනුව පාර්ලිමේන්තුව ඇමතීමෙන් පමණක් සිදු කළ හැකි බව සඳහන් කරන මොහාන් පීරිස් මහතා මෙය විධායක විසින් තමන්ට නොමැති බලයක් ආරූඩ  කර ගනිමින් ව්‍යවස්ථාදායකයේ බලය අභිබවා කළ ව්‍යවස්ථා විරෝධි ක්‍රියාවලියක් ලෙස හඳුන්වා තිබේ."}