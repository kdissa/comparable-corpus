{"Header": ["\nமைக்ரோன் 20 இற்கும் குறைந்த பொலித்தீன் உற்பத்தி மற்றும் விற்பனைக்கு இன்று முதல் தடை"], "Time": ["\n01 Jan, 2016\t", "| 11:40 am ", "\n"], "Url": "https://www.newsfirst.lk/tamil/2016/01/01/%e0%ae%ae%e0%af%88%e0%ae%95%e0%af%8d%e0%ae%b0%e0%af%8b%e0%ae%a9%e0%af%8d-20-%e0%ae%87%e0%ae%b1%e0%af%8d%e0%ae%95%e0%af%81%e0%ae%ae%e0%af%8d-%e0%ae%95%e0%af%81%e0%ae%b1%e0%af%88%e0%ae%a8%e0%af%8d/", "Content": "மைக்ரோன் 20 க்கு குறைந்த மெல்லிய பொலித்தீன் உற்பத்தி மற்றும் விற்பனைக்கு இன்று (01) முதல் தடைவிதிக்கப்பட்டுள்ளது. சூழலுக்கு ஏற்படக்கூடிய பாதிப்பை கருத்திற்கொண்டு பொலித்தீன் பாவனையை தடைசெய்வதற்கு நடவடிக்கை எடுக்கப்பட்டுள்ளதாக மத்திய சுற்றாடல் அதிகார சபையின் தலைவர் லால் தர்மசிறி குறிப்பிட்டார். மைக்ரோன் 20 இற்கும் குறைந்த பொலித்தீன் பைகள், உணவு பொதியிடும் உரைகள் என்பன அதிக புழக்கத்தில் உள்ளதாக சுற்றாடல் அதிகார சபையின் தலைவர் சுட்டிக்காட்டினார். நாட்டில் நாளாந்தம் சுமார் 15 மில்லியன் உணவுப் பொதியிடும் பொலித்தீன் உரைகளும், சுமார் 20 மில்லியன் பொலித்தீன் பைகளும் பயன்படுத்தப்படுவதாக அதிகார சபையின் தலைவர் கூறினார். இவ்வாறு இன்னும் சில வருடங்கள் கடந்தபின்னர் பொலித்தீனால் மூழ்கடிக்கப்பட்ட ஒருநாடாக இலங்கை மாறிவிடுவதுடன், பாரிய சூழல் பாதிப்பும் ஏற்படுமென அவர் எச்சரிக்கை விடுத்தார். ஆகவே மைக்ரோன் 20 இற்கும் குறைந்த பொலித்தீனை உற்பத்தி செய்தல், விநியோகித்தல் மற்றும் விற்பனைசெய்யும் நடவடிக்கைகளுக்கு இன்று முதல் தடை விதிக்கப்படுவதாக சுற்றாடல் அதிகார சபையின் தலைவர் மேலும் குறிப்பிட்டார்."}