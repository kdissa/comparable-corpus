{"Header": ["\nமரண வீட்டிற்குள் நுழைந்த வேனால் இருவர் பலி: ​வெவ்வேறு விபத்துக்களில் மேலும் மூவர் உயிரிழப்பு"], "Time": ["\n02 Jan, 2016\t", "| 6:45 pm ", "\n"], "Url": "https://www.newsfirst.lk/tamil/2016/01/02/%e0%ae%ae%e0%ae%b0%e0%ae%a3-%e0%ae%b5%e0%af%80%e0%ae%9f%e0%af%8d%e0%ae%9f%e0%ae%bf%e0%ae%b1%e0%af%8d%e0%ae%95%e0%af%81%e0%ae%b3%e0%af%8d-%e0%ae%a8%e0%af%81%e0%ae%b4%e0%af%88%e0%ae%a8%e0%af%8d%e0%ae%a4/", "Content": "மொரட்டுவை – கெரலவெல்ல பகுதியில் மரண வீட்டிற்குள் நுழைந்த வாகனத்தினால் இருவர் உயிரிழக்க நேரிட்டுள்ளது. கெரலவெல்ல வீதியின் மஞ்சள் கோட்டினைக் கடக்க முற்பட்ட ஒருவர் நேற்று முன்தினம் (31) அதிகாலை உயிரிழந்துள்ளார். உயிரிழந்தவரின் சடலம் வீதியருகிலுள்ள அன்னாரின் வீட்டில் வைக்கபட்டது. குறித்த வீதியால் பயணித்த வேன் இன்று (02) அதிகாலை மரண வீட்டிற்குள் நுழைந்தமையால் அங்கிருந்த இருவர் உயிரிழந்துள்ளனர். இந்த விபத்தில் மேலும் மூவர் காயமடைந்த நிலையில் கொழும்பு தேசிய வைத்தியசாலையில் சிகிச்சை பெற்றுவருகின்றனர். விபத்திற்குள்ளான வேன் வண்டியின் சாரதி கைது செய்யப்பட்டுள்ளதாக பொலிஸ் ஊடகப்பிரிவு தெரிவித்துள்ளது. இதேவேளை, ஹெக்கிராவ – தம்புள்ளை ஏ9 வீதியில் வேகக் கட்டுப்பாட்டினை இழந்த காரொன்று கற்குவியலுடன் மோதி விபத்திற்குள்ளாகியுள்ளது. இந்த விபத்தில் இருவர் உயிரிழந்துள்ளதுடன் காயமடைந்த மேலும் ஒருவர் தம்புள்ளை ஆதார வைத்தியசாலையில் சிகிச்சை பெற்றுவருகின்றார். இதேவேளை, மொறவக்க நயாமுல்ல பகுதியில் இடம்பெற்ற வாகன விபத்தில் ஒருவர் உயிரிழந்துள்ளார். நேற்று (01) இரவு 7 மணியளவில் இந்த விபத்து இடம்பெற்றுள்ளது. மொறவக்க நயாமுல்ல பிரதேசத்தில் பாதை ஓரத்தில் தரித்திருந்த நபர் மீது வேகமாக வந்த வேன் மோதியுள்ளது. விபத்தில் சிக்கிய நபர் சம்பவ இடத்திலேயே உயிரிழந்துள்ளார். 73 வயதான ஒருவர் சம்பவத்தில் உயிரிழந்துள்ளதுடன் உயிரிழந்தவரின் சடலம் மொறவக்க வைத்தியசாலையில் வைக்கப்பட்டுள்ளது. சம்பவம் தொடர்பில் பொலிஸார் மேலதிக விசாரணைகளை மேற்கொண்டு வருகின்றனர்"}