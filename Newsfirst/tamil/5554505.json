{"Header": ["\nசிரச வெசாக் வலயத்தில் பிரதிஷ்டை செய்யப்படவுள்ள புனித சின்னங்களுடனான வாகனப் பேரணி ஆரம்பம்"], "Time": ["\n01 May, 2015\t", "| 10:39 pm ", "\n"], "Url": "https://www.newsfirst.lk/tamil/2015/05/01/%e0%ae%9a%e0%ae%bf%e0%ae%b0%e0%ae%9a-%e0%ae%b5%e0%af%86%e0%ae%9a%e0%ae%be%e0%ae%95%e0%af%8d-%e0%ae%b5%e0%ae%b2%e0%ae%af%e0%ae%a4%e0%af%8d%e0%ae%a4%e0%ae%bf%e0%ae%b2%e0%af%8d-%e0%ae%aa%e0%ae%bf/", "Content": "வரையறுக்கப்பட்ட கெப்பிட்டல் மகாராஜா அமைப்பு மற்றும் ஜோன் கீல்ஸ் கூட்டு நிறுவனம் இணைந்து ஏற்பாடு செய்யும், சிரச வெசாக் வலயத்தில் பிரதிஷ்டை செய்யப்படவுள்ள புனித சின்னங்களுடனான வாகனப் பேரணி நாரம்மல, மெடியகனே மயூராவதி ரஜமகா விஹாரையிலிருந்து இன்று பயணத்தை ஆரம்பித்தது. கொழும்பு பிரேப்ரூக் பிளேஸில் அமைந்துள்ள எம்.டி.வி – எம்.பி.சி தலைமை அலுவலக வளாகத்தில் 3 ஆம் 4 ஆம் மற்றும் 5 ஆம் திகதிகளில் சிரச வெசாக் வலயம் இம்முறையும் முன்னெடுக்கப்படவுள்ளது. நெல்லிகல சர்வதேச பௌத்த மத்திய நிலையத்தில் இடம்பெற்ற விசேட பூஜை வழிபாடுகளின் பின்னர், வரலாற்று சிறப்புமிக்க கண்டி யடிஹலகல ரஜமகா விஹாரையில் இருந்து புத்தபெருமானின் புனித சின்னங்கள் மற்றும் புத்தபெருமானின் பிரதம சீடர்களின் சின்னங்களை வெசாக் வலயத்திற்குக் கொண்டு வரும் நடவடிக்கைகள் கடந்த 29 ஆம் திகதி ஆரம்பமாகின. புனித சின்னங்களுடனான வாகனப் பேரணி நாரம்மல, மெடியகனே மயூராவதி ரஜமகா விஹாரையை நேற்றிரவு சென்றடைந்தது. தம்பதெணிய, கிரிவுல்ல ஊடாக பயணித்த வாகனப் பேரணியிலுள்ள புனித சின்னங்களை தரிசிக்க பலர் கூடியிருந்தார்கள்."}