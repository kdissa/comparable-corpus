{"Header": ["\nசுகாதார அமைச்சர் ராஜித சேனாரத்ன வேலணை, தெல்லிப்பளை வைத்தியசாலைகளுக்கு விஜயம்"], "Time": ["\n03 Apr, 2017\t", "| 8:50 pm ", "\n"], "Url": "https://www.newsfirst.lk/tamil/2017/04/03/%e0%ae%9a%e0%af%81%e0%ae%95%e0%ae%be%e0%ae%a4%e0%ae%be%e0%ae%b0-%e0%ae%85%e0%ae%ae%e0%af%88%e0%ae%9a%e0%af%8d%e0%ae%9a%e0%ae%b0%e0%af%8d-%e0%ae%b0%e0%ae%be%e0%ae%9c%e0%ae%bf%e0%ae%a4-%e0%ae%9a/", "Content": "சுகாதார அமைச்சர் ராஜித சேனாரத்ன இன்று யாழ். வேலணை மற்றும் தெல்லிப்பளை வைத்தியசாலைகளுக்கு விஜயம் மேற்கொண்டிருந்தார். வேலணை பிரதேச வைத்தியசாலையின் அவசர சிகிச்சைப் பிரிவின் புதிய கட்டிடம் இன்று சுகாதார அமைச்சர் ராஜித சேனாரத்ன தலைமையில் திறந்துவைக்கப்பட்டது. இதில் பாராளுமன்ற உறுப்பினர்களான மாவை சேனாதிராஜா, ஈ.சரவணபவன் மற்றும் வடமாகாண சுகாதார அமைச்சர் பா.சத்தியலிங்கம் உள்ளிட்டோர் கலந்துகொண்டனர். இதேவேளை, வடமாகாணத்தைச் சேர்ந்த வைத்தியர்களையும் ஊழியர்களையும் சுகாதார அமைச்சர் ராஜித சேனாரத்ன யாழ். தெல்லிப்பளை வைத்தியசாலையில் சந்தித்துக் கலந்துரையாடினார். யாழ்ப்பாணம், கிளிநொச்சி, முல்லைத்தீவு ஆகிய மாவட்டங்களைச் சேர்ந்த சுகாதார வைத்திய அதிகாரிகள் இதில் கலந்துகொண்டனர். சுகாதார அமைச்சர் ராஜித சேனாரத்ன, வட மாகாண ஆளுநர் ரெஜினோல்ட் குரேயை இன்று அவரது அலுவலகத்தில் சந்தித்துக் கலந்துரையாடினார். வடமாகாண சுகாதார அமைச்சர் ப.சத்தியலிங்கம் மற்றும் வடமாகாண சுகாதாரத்துறை அதிகாரிகள் பலரும் இந்த சந்திப்பில் கலந்துகொண்டனர். இதேவேளை, சுகாதார அமைச்சர் இராஜித சேனாரத்னவை தாம் சந்திக்க வேண்டும் என வட மாகாண சுகாதாரத் தொண்டர்கள் கோரிக்கை விடுத்த போதிலும் அதற்கான அனுமதி அவர்களுக்கு வழங்கப்படவில்லை. இதற்கு எதிர்ப்புத் தெரிவித்து மாகாண சுகாதாரத் தொண்டர்கள், ஆளுநர் அலுவலகத்திற்கு முன்பாக ஆர்ப்பாட்டத்தில் ஈடுபட்டனர். இந்நிலையில், ஆளுநருடனான சந்திப்பையடுத்து சுகாதார அமைச்சர் ராஜித சேனாரத்ன ஊடகங்களுக்கு கருத்து வெளியிட்டார். இதன்போது அவர் தெரிவித்ததாவது, [quote]யுத்த குற்றங்கள் தொடர்பில் நாம் இணக்கம் தெரிவிக்கவில்லை. அவ்வாறென்றால், எல்.ரீ.ரீ.ஈ இனர் மேற்கொண்ட யுத்த குற்றங்களை யார் ஆராய்வது? அவர்களின் தலைவர்கள் இருக்கிறார்களா? தயா மாஸ்டர் மாத்திரமே உள்ளார். சிறந்ததொரு தீர்வுக்கே நாம் செல்கின்றோம். இந்த நாட்டின் அனைத்து மக்களுக்கும் சம உரிமையை வழங்க வேண்டும். மாகாண சபைகளுக்குப் போதுமான அதிகாரத்தை வழங்க வேண்டும். அத்துடன், இந்த பகுதிகளை அபிவிருத்தி செய்ய வேண்டும். சிங்கள மக்களுக்குள்ள அனைத்து உரிமைகளும் தமிழ், முஸ்லிம், பேகர் உள்ளிட்ட அனைத்து இன மக்களுக்கும் வழங்கப்பட வேண்டும். அதுவே எமது இலக்காகும்.[/quote] என்றார்."}