{"Header": ["\nஇன்று அமைச்சர் அர்ஜூன ரணதுங்கவின் 52 ஆவது பிறந்த தினம்"], "Time": ["\n01 Dec, 2015\t", "| 10:14 pm ", "\n"], "Url": "https://www.newsfirst.lk/tamil/2015/12/01/%e0%ae%87%e0%ae%a9%e0%af%8d%e0%ae%b1%e0%af%81-%e0%ae%85%e0%ae%ae%e0%af%88%e0%ae%9a%e0%af%8d%e0%ae%9a%e0%ae%b0%e0%af%8d-%e0%ae%85%e0%ae%b0%e0%af%8d%e0%ae%9c%e0%af%82%e0%ae%a9-%e0%ae%b0%e0%ae%a3/", "Content": "துறைமுகம் மற்றும் கப்பல்துறை அமைச்சர் அர்ஜூன ரணதுங்கவின் 52 ஆவது பிறந்த தினத்தை முன்னிட்டு இன்று மினுவாங்கொடை, ரஜமஹா விகாரையில் அன்னதான நிகழ்வொன்று ஏற்பாடு செய்யப்பட்டிருந்தது. அதனையடுத்து வைபவம் ஒன்றும் நடைபெற்றது. பிரதமர் ரணில் விக்ரமசிங்க தலைமையில் நடைபெற்ற இந்த நிகழ்வின் போது டிசம்பர் புரட்சி எனப்படும் உடன்படிக்கையின் ஒரு வருட பூர்த்தியும் நினைவுகூரப்பட்டது. 1963 ஆம் ஆண்டு டிசம்பர் முதலாம் திகதி கம்பஹாவில் பிறந்த அர்ஜூன ரணதுங்க கொழும்பு ஆனந்தா கல்லூரியில் கல்வி பயின்றுள்ளார். கிரிக்கெட் விளையாட்டில் அதீத திறமையை வெளிப்படுத்திய அர்ஜூன ரணதுங்க 1996 ஆம் ஆண்டு இலங்கை அணி உலகக் கிண்ணத்தைக் கைப்பற்றிய போது அணியின் தலைவராக செயற்பட்டமை குறிப்பிடத்தக்கது. 2001 ஆம் ஆண்டு கிரிக்கெட்டில் இருந்து ஓய்வுபெற்ற அவர் ஶ்ரீலங்கா சுதந்திரக் கட்சியின் ஊடாக செயற்பாட்டு அரசியலில் பிரவேசித்து சிறிது காலம் சுற்றுலா பிரதி அமைச்சராக பதவி வகித்தார். கடந்த ஜனாதிபதித் தேர்தலின் போது தற்போதைய ஜனாதிபதி மைத்திரிபால சிறிசேனவின் வெற்றிக்காகப் பணியாற்றிய அர்ஜூன ரணதுங்க, தற்போதைய அரசாங்கத்தின் துறைமுகம் மற்றும் கப்பல்துறை அமைச்சராக பதவி வகிக்கின்றார்."}