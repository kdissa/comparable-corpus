{"Header": ["\nபூநகரி பிரதேச சபையில் பணி நிலை வெற்றிடங்களை நிரப்புவதில் குளறுபடிகள்"], "Time": ["\n03 Aug, 2016\t", "| 10:27 pm ", "\n"], "Url": "https://www.newsfirst.lk/tamil/2016/08/03/%e0%ae%aa%e0%af%82%e0%ae%a8%e0%ae%95%e0%ae%b0%e0%ae%bf-%e0%ae%aa%e0%ae%bf%e0%ae%b0%e0%ae%a4%e0%af%87%e0%ae%9a-%e0%ae%9a%e0%ae%aa%e0%af%88%e0%ae%af%e0%ae%bf%e0%ae%b2%e0%af%8d-%e0%ae%aa%e0%ae%a3/", "Content": "கிளிநொச்சி – பூநகரி பிரதேச சபையில் உள்ள பணி நிலை வெற்றிடம் நிரப்பப்படுவதில் சிக்கல் நிலை ஏற்பட்டுள்ளதாக பாதிக்கப்பட்டவர்கள் தெரிவித்துள்ளனர். கடந்த 2014 ஆம் ஆண்டு பத்திரிக்கையில் பூநகரி பிரதேச சபையில் பணி நிலை வெற்றிடம் தொடர்பில் விளம்பரம் செய்யப்பட்டு விண்ணப்பங்கள் கோரப்பட்டிருந்தன. அதனடிப்படையில், நேர்முகப் பரீட்சைகள் நடத்தப்பட்டு, தெரிவு செய்யப்பட்டவர்களின் பெயர் விபரங்கள் அறிவித்தல் பலகையில் வெளியிடப்பட்டுள்ளன. எனினும், இரண்டு வருடங்கள் கடந்துள்ள போதிலும் தெரிவு செய்யப்பட்டவர்களுக்கான எவ்வித பணி நியமனங்களும் வழங்கப்படவில்லை. இந்நிலையில், கடந்த ஓரிரு தினங்களுக்கு முன்னர் வேறொரு பத்திரிக்கையில் அதே பணி நிலைக்கான விண்ணப்பம் மீண்டும் கோரப்பட்டுள்ளதாக, ஏற்கனவே அப்பணிக்கு தெரிவுசெய்யப்பட்டவர்கள் குறிப்பிட்டனர். இவ்விடயம் தொடர்பில் பூநகரி பிரதேச சபையின் செயலாளர் ராஜகோபாலிடம் நியூஸ்பெஸ்ட் வினவியது. அவர் தெரிவித்ததாவது, [quote]அட்டவணைப்படுத்தப்படாத நியமனம் தொடர்பாக ஏற்கனவே 2014 ஆம் ஆண்டு நேர்முகப்பரீட்சை நடத்தப்பட்டு ஒரு வருடங்களின் பின் அது காட்சிப்படுத்தப்பட்டுள்ளது. நேர்முகப்பரீட்சை நடத்தப்பட்டு ஒருவாரத்திற்குள் அவை காட்சிப்படுத்தப்படல் வேண்டும். ஆனால், அவை காட்சிப்படுத்தப்படாத காரணத்தால் நியமனங்கள் இரத்து செய்யப்பட்டிருக்கலாம். நான் இந்த வருடம் 5 ஆம் மாதம் பதவியேற்றன். அதன் பிறகு திணைக்களத்தினால் எனக்கு இந்த நியமனம் தொடர்பில் மீள விண்ணப்பங்கள் கோரி, நேர்முகப் பரீட்சை நடத்தி நியமனங்களை வழங்கச் சொல்லி கடிதம் வந்திருந்தது. அதன் பிரகாரம், கடந்த வாரம் இது சம்பந்தமாக பத்திரிக்கையில் விளம்பரப்படுத்தியுள்ளேன்.[/quote] என்றார். தமக்கு உரிய நீதி கிடைக்க வேண்டும் என பாதிக்கப்பட்டவர்கள் வலியுறுத்துகின்றனர்."}