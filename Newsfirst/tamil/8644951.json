{"Header": ["\nமைத்திரிபால சிறிசேன – எதிர்க்கட்சிகளின் தலைவர்களுக்கு இடையில் புரிந்துணர்வு உடன்படிக்கை"], "Time": ["\n01 Dec, 2014\t", "| 11:30 am ", "\n"], "Url": "https://www.newsfirst.lk/tamil/2014/12/01/%e0%ae%a4%e0%ae%ae%e0%ae%95%e0%af%8d%e0%ae%95%e0%af%81-%e0%ae%86%e0%ae%a4%e0%ae%b0%e0%ae%b5%e0%af%81-%e0%ae%b5%e0%ae%b4%e0%ae%99%e0%af%8d%e0%ae%95%e0%af%81%e0%ae%ae%e0%af%8d-%e0%ae%95%e0%ae%9f/", "Content": "ஜனாதிபதித் தேர்தலின் பொது வேட்பாளர் மைத்திரிபால சிறிசேன மற்றும் எதிர்க்கட்சிகளின் தலைவர்களுக்கு இடையிலான புரிந்துணர்வு உடன்படிக்கை  இன்று கைச்சாத்திடப்பட்டது. விகாரமஹா தேவி திறந்த வெளியரங்கில் இதற்கான நிகழ்வு இன்று முற்பகல் இடம்பெற்றது. பூங்கா வளாகத்தில் இடம்பெற்ற மத வழிபாடுகளின் பின்னர், பொது வேட்பாளர் மைத்திரிபால சிறிசேன உள்ளிட்ட குழுவினர் புரிந்துணர்வு உடன்படிக்கையில் கைச்சாத்திட்டனர். இந்த உடன்படிக்கையில் 04 முக்கிய விடயங்கள் உள்ளடக்கப்பட்டுள்ளன. நிறைவேற்று அதிகாரம் கொண்ட ஜனாதிபதி முறைமையை நூறு நாட்களுக்குள் முற்றாக நீக்கிவிட்டு, மக்களுக்கு பொறுப்பு கூறுகின்ற பாராளுமன்ற முறைமையை உருவாக்குவது இதில் காணப்படும் முக்கிய விடயமாகும். அத்துடன், 18 ஆவது அரசியலமைப்பு திருத்தத்தை இல்லாமற்செய்து, ஜனநாயக ஆட்சிக்கான ஆணைக்குழுக்களை உறுதிப்படுத்தலும் அதில் உள்ளடக்கப்பட்டுள்ளது. விருப்புவாக்கு தேர்தல் முறைமையை முற்றாக நீக்குதலும், வாழ்க்கைச் செலவை குறைப்பதற்கு அரச மற்றும் தனியார் பிரிவின் சம்பளத்தில் திருத்தங்களை மேற்கொள்வதற்கும் இதில் இணக்கம் காணப்பட்டுள்ளது. புரிந்துணர்வு உடன்படிக்கையில் கைச்சாத்திடும் நிகழ்வில், பொது வேட்பாளர் மைத்திரிபால சிறிசேன, முன்னாள் ஜனாதிபதி சந்திரிக்கா பண்டாரநாயக்க குமாரதுங்க, மாதுலுவாவே சோபித்த தேரர் உள்ளிட்ட பலர் கலந்துகொண்டிருந்தனர்."}