{"Header": ["\nகிழக்கு பல்கலைக்கழகத்தின் திருமலை வளாக மாணவர்கள், நிர்வாகத்தினரிடையே பேச்சுவார்த்தை"], "Time": ["\n01 Aug, 2014\t", "| 2:10 pm ", "\n"], "Url": "https://www.newsfirst.lk/tamil/2014/08/01/%e0%ae%95%e0%ae%bf%e0%ae%b4%e0%ae%95%e0%af%8d%e0%ae%95%e0%af%81-%e0%ae%aa%e0%ae%b2%e0%af%8d%e0%ae%95%e0%ae%b2%e0%af%88%e0%ae%95%e0%af%8d%e0%ae%95%e0%ae%b4%e0%ae%95%e0%ae%a4%e0%af%8d%e0%ae%a4-6/", "Content": "கிழக்குப் பல்கலைக்கழக, திருகோணமலை வளாக முதல்வரை பணியிலிருந்து இடைநிறுத்தியமைக்கு எதிர்ப்பு தெரிவித்து வகுப்பு பகிஷ்கரிப்பில் ஈடுபட்டிருந்த மாணவர் பிரதிநிதிகளுக்கும், பல்கலைக்கழக நிர்வாகத்தினருக்கும் இடையில் நேற்று மாலை பேச்சுவார்த்தை இடம்பெற்றுள்ளது. இந்த பேச்சுவார்த்தையின்போது சில விடயங்கள் தொடர்பில் இருதரப்பினருக்கும் இடையில் இணக்கம் காணப்பட்டதாக கிழக்குப் பல்கலைக்கழக உபவேந்தர் கிட்ணர் கோபிந்தராஜா தெரிவித்தார். முழுமையான விசாரணைகள் முன்னெடுக்கப்பட்ட பின்னரே இடைநிறுத்தப்பட்டுள்ள திருகோணமலை வளாக முதல்வர் விவகாரத்தில் தீர்மானமொன்றை மேற்கொள்ள முடியும் என மாணவர் பிரதிநிதிகளுக்கு இதன்போது தெளிவுபடுத்தப்பட்டுள்ளது. இதேவேளை, ஒரு மாதத்திற்குள் தமது வளாக முதல்வர் தொடர்பான பூர்வாங்க விசாரணையை நிறைவுசெய்வதற்கும், அதன் பின்னர் முழு அளவிலான விசாரணைகளை முன்னெடுப்பதற்கும் உபவேந்தர் இணக்கம் தெரிவித்ததாக திருகோணமலை வளாக மாணவர் சங்கப் பிரதிநிதி ஒருவர் கூறினார். இதேவேளை, ஐந்தாவது நாளாகவும் திருகோணமலை வளாக மாணவர்கள் வகுப்புப் பகிஷ்கரிப்பில் ஈடுபட்டுள்ளனர். பல்கலைக்கழக உபவேந்தருடன் நடத்திய பேச்சுவார்த்தையில் இணக்கம் காணப்பட்ட விடயங்கள் குறித்து, மாணவர் ஒன்றிய அங்கத்தர்களுடன் கலந்துரையாடிய பின்னரே தமது பகிஷ்கரிப்பை கைவிடுவது குறித்து தீர்மானிக்கப்படும் என்றும் மாணவர் சங்கப் பிரிதிநிதி மேலும் சுட்டிக்காட்டினார். திருகோணமலை வளாகத்தின் அனைத்து பீடங்களுக்குமான மாணவர்கள் நேற்று முன்தினம் தொடக்கம் காலவரையறையற்ற வகுப்புப் பகிஷ்கரிப்பில் ஈடுபட்டு வருகின்றனர். திருகோணமலை வளாக முதல்வர் வைத்திய கலாநிதி வர்ணகுலேந்திரன்  மீது பல்வேறு குற்றச்சாட்டுகள் சுமத்தப்பட்டிருக்கும் நிலையில் வளாகத்திற்கான பதில் முதல்வராக கலாநிதி ரகுராம் கடந்த 23 ஆம் திகதி நியமிக்கப்பட்டிருந்தார்."}