{"Header": ["\nதனியாருக்கு சொந்தமான காணிகளை சுவீகரிப்பது மக்களின் ஆவேசத்தைத் தூண்டும் செயல் – வீ.ஆனந்தசங்கரி"], "Time": ["\n03 Aug, 2016\t", "| 8:25 pm ", "\n"], "Url": "https://www.newsfirst.lk/tamil/2016/08/03/%e0%ae%a4%e0%ae%a9%e0%ae%bf%e0%ae%af%e0%ae%be%e0%ae%b0%e0%af%81%e0%ae%95%e0%af%8d%e0%ae%95%e0%af%81-%e0%ae%9a%e0%af%8a%e0%ae%a8%e0%af%8d%e0%ae%a4%e0%ae%ae%e0%ae%be%e0%ae%a9-%e0%ae%95%e0%ae%be%e0%ae%a3/", "Content": "கிராமப் புறங்களில் தனியார் காணிகளை சுவீகரிப்பது மட்டுமன்றி அரச காணிகளிலும் முகாம்கள் அமைப்பதற்காக இராணுவத்தினருக்கும் கடற்படையினருக்கும் காணிகளைக் கையளிக்கும் அரசின் கொள்கையை வன்மையாக எதிர்ப்பதாக தமிழர் விடுதலைக் கூட்டணி தெரிவித்துள்ளது. அறிக்கை ஒன்றினூடாக தமிழர் விடுதலைக் கூட்டணி இந்த விடயத்தைக் குறிப்பிட்டுள்ளது. முல்லைத்தீவு – முள்ளிவாய்க்காலில் தனியாருக்கு சொந்தமான 617 ஏக்கர் காணிகளை அரசு சுவீகரிப்பது, மக்களின் ஆவேசத்தைத் தூண்டும் செயல் எனவும் தமிழர் விடுதலைக் கூட்டணி விடுத்துள்ள அறிக்கையில் தெரிவிக்கப்பட்டுள்ளது. இவ்வாறான செயல்களால் வடக்கு, கிழக்கில் ஒரு பெரும் பதற்ற நிலை ஏற்பட்டுள்ளதாகவும் அந்த அறிக்கையில் குறிப்பிடப்பட்டுள்ளது. பல அவசியத் தேவைகளைப் புறந்தள்ளிவிட்டு இராணுவ முகாம்களை அமைப்பதற்கான அவசரம் என்ன, எனவும் தமிழர் விடுதலைக் கூட்டணி கேள்வி எழுப்பியுள்ளது. எனவே, முக்கியமான இடங்களில் இரண்டொரு முகாம்களை அமைத்து, பொதுமக்கள் வாழும் பகுதிகளைத் தவிர்த்து அவர்களை முகாம்களில் முடக்கி வைக்க வேண்டும் என்பதே தனது கருத்து என தமிழர் விடுதலைக் கூட்டணியின் செயலாளர் நாயகம் வீ.ஆனந்தசங்கரி குறித்த அறிக்கையூடாக சுட்டிக்காட்டியுள்ளார்."}