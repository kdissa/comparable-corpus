{"Header": ["\nயேமனிலிருந்து இலங்கையர்கள் 8 பேர் ஜிபோடியைச் சென்றடைந்துள்ளனர்"], "Time": ["\n03 Apr, 2015\t", "| 8:52 pm ", "\n"], "Url": "https://www.newsfirst.lk/tamil/2015/04/03/%e0%ae%af%e0%af%87%e0%ae%ae%e0%ae%a9%e0%ae%bf%e0%ae%b2%e0%ae%bf%e0%ae%b0%e0%af%81%e0%ae%a8%e0%af%8d%e0%ae%a4%e0%af%81-%e0%ae%87%e0%ae%b2%e0%ae%99%e0%af%8d%e0%ae%95%e0%af%88%e0%ae%af%e0%ae%b0%e0%af%8d/", "Content": "யேமனில் ஏற்பட்டுள்ள மோதல் காரணமாக இலங்கையர்கள் 8 பேர் ஆபிரிக்க கண்டத்தின் ஜிபோடி இராச்சியத்தைப் பாதுகாப்பாக சென்றடைந்துள்ளதாக வெளிவிவகார அமைச்சு தெரிவித்துள்ளது. இந்தோனேஷிய கப்பலொன்றின் ஊடாக அவர்கள் அங்கு பயணித்ததாக அமைச்சு குறிப்பிட்டுள்ளது. இதேவேளை, யேமனில் ஏற்பட்டுள்ள கிளர்ச்சிகளுக்குள் சிக்கியுள்ள இலங்கையர்களை, சீன விமானமொன்றின் ஊடாக, இன்றைய தினம் நாட்டிற்கு அழைத்துவர திட்டமிட்டுள்ளதாக பிபிசி செய்தி வெளியிட்டுள்ளது. இலங்கையின் வெளிவிவகார அமைச்சிற்கும் ஓமான் தூதரகத்திற்கும் இது தொடர்பில் அறிவிக்கப்பட்டுள்ளதாக, இந்த விடயத்தை யேமனில் சேவையாற்றும் உஜால பெரேராவை மேற்கோள்காட்டி பிபிசி செய்தி வெளியிட்டுள்ளது. இலங்கை அரசாங்கத்தின் வேண்டுகோளுக்கு அமைய, சீன அரசாங்கம் சிறந்த பதிலை அளித்துள்ளதாகவும் அதில் குறிப்பிடப்பட்டுள்ளது. கடந்த இரண்டு வாரங்களுக்குள் மாத்திரம், யேமனில் ஏற்பட்ட கிளர்ச்சிகளுக்குள் சிக்கி 519 உயிரிழந்திருந்ததுடன், ஆயிரத்திற்கும் அதிகமானவர்கள் காயமடைந்துள்ளதாக ஐக்கிய நாடுகளின் அறிக்கையில் தெரிவிக்கப்பட்டுள்ளது. 9ஆவது நாளாக இன்றைய தினமும் வான் தாக்குதல்கள் மேற்கொள்ளப்பட்டதாக, யேமனின் சனா நகரில் இருந்து நியூஸ்பெஸ்ட்டுக்குக் கருத்துத் தெரிவித்த புத்திக்க பிரசன்ன கூறினார். இதேவேளை, யேமனில் ஏற்பட்ட கிளர்ச்சிகளுக்குள் சிக்கியுள்ள 225 வெளிநாட்டவர்களை அங்கிருந்து பாதுகாப்பான இடங்களுக்கு அழைத்து செல்வதற்கு 10 நாடுகளுக்கு சீனா ஒத்துழைப்பு வழங்கியுள்ளதாக அந்நாட்டின் வெளிவிவகார அமைச்சு குறிப்பிட்டுள்ளது. யேமனின் எடின் துறைமுகத்தில் இருந்து வெளிநாட்டவர்கள் சிலரை ஜிபோடி இராச்சியத்திற்கு சீனக் கப்பலொன்றின் ஊடாக அழைத்துச்சென்ற வண்ணமுள்ளதாக சர்வதேச தகவல்கள் தெரிவிக்கின்றன."}