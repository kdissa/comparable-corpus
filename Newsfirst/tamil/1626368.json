{"Header": ["\nகடல் நீரில் விளக்கெரியும்: பிலிப்பைன்ஸ் பெண்ணின் புரட்சிகர கண்டுபிடிப்பு"], "Time": ["\n01 Dec, 2015\t", "| 3:51 pm ", "\n"], "Url": "https://www.newsfirst.lk/tamil/2015/12/01/%e0%ae%95%e0%ae%9f%e0%ae%b2%e0%af%8d-%e0%ae%a8%e0%af%80%e0%ae%b0%e0%ae%bf%e0%ae%b2%e0%af%8d-%e0%ae%b5%e0%ae%bf%e0%ae%b3%e0%ae%95%e0%af%8d%e0%ae%95%e0%af%86%e0%ae%b0%e0%ae%bf%e0%ae%af%e0%af%81%e0%ae%ae/", "Content": "பேட்டரிகள் இன்றி உப்பு (கடல்) நீரைப் பயன்படுத்தி விளக்குகளை எரியச் செய்து புரட்சிகர கண்டுபிடிப்பொன்றை நிகழ்த்தியிருக்கின்றார் கட்டிடக் கலைஞரான அயிசா மிஜினோ. சூழலுக்கு பாதிப்பற்ற இந்த கண்டுபிடிப்பானது கடற்கரை பகுதிகளில் வாழும் மக்களுக்கு மிகப் பயனுள்ளதாய் அமையும் என நம்பப்படுகிறது. பிலிப்பைன்ஸ் நாட்டைச் சேர்ந்த இவர், அங்குள்ள பழங்குடி மக்களிடமிருந்தே இந்தக் கண்டுபிடிப்பிற்கான உத்வேகத்தைப் பெற்றுக்கொண்டதாக தெரிவித்துள்ளார். பழங்குடியினர் வசிக்கும் பகுதிகளில் மின்சாரம் கிடையாது. எனவே, அவர்கள் தேநீர் கோப்பையில் 2 கரண்டி உப்பைச் சேர்த்து அதனுடன் சில இரசாயனங்களை உள்ளிட்டு அதிலிருந்து மின்சாரத்தை உற்பத்தி செய்கின்றனர். அந்த மின்சாரத்திலிருந்து வெளிவரும் வெளிச்சம் 8 மணி நேரத்திற்கு போதுமானதாக இருக்கிறது. மண்ணெண்ணெய், மின் விளக்குகளைவிட இது சிக்கனமானது. சுற்றுச்சூழலுக்கும் பாதுகாப்பானது. ”இது ஒரு பொருள் அல்ல. சமூக இயக்கம்,” என தெரிவித்துள்ளார் மிஜினோ. இந்த உப்பு விளக்கிற்கு சர்வதேச அங்கீகாரமும் கிடைத்திருக்கிறது. இந்தத் தொழில்நுட்பத்தைப் பயன்படுத்தி கைத்தொலைபேசி மற்றும் USPக்கு மின்னூட்டம் (Charge) செய்துகொள்வதற்கான பரிசோதனைகளை மேற்கொண்டு வருகிறார் மிஜினோ."}