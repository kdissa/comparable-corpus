{"Header": ["\nசர்ச்சைக்குரிய வடக்கு வீட்டுத்திட்டம்; மக்கள் கருத்துக்களுக்காக பிரதேச செயலகங்களில் கருத்துப் பெட்டிகள்"], "Time": ["\n04 Apr, 2016\t", "| 8:14 pm ", "\n"], "Url": "https://www.newsfirst.lk/tamil/2016/04/04/%e0%ae%9a%e0%ae%b0%e0%af%8d%e0%ae%9a%e0%af%8d%e0%ae%9a%e0%af%88%e0%ae%95%e0%af%8d%e0%ae%95%e0%af%81%e0%ae%b0%e0%ae%bf%e0%ae%af-%e0%ae%b5%e0%ae%9f%e0%ae%95%e0%af%8d%e0%ae%95%e0%af%81-%e0%ae%b5%e0%af%80/", "Content": "வடக்கில் மீள்குடியேற்றப்பட்ட மக்களுக்கான 65,000 வீட்டுத்திட்டம் தொடர்பான மக்களின் கருத்துக்களை அறிந்துகொள்வதற்கான கருத்துப் பெட்டிகள் பிரதேச செயலகங்களில் வைக்கப்பட்டுள்ளதாக அரசாங்க தகவல் திணைக்களம் செய்தி வெளியிட்டுள்ளது. ஜனாதிபதியின் ஆலோசனைக்கு அமைய மக்களின் கருத்துக்களை அறிந்துகொள்வதற்கான கருத்துப் பெட்டிகள் பிரதேச செயலகங்களில் வைக்கப்பட்டுள்ளதாக அந்த செய்தியில் குறிப்பிடப்பட்டுள்ளது. வட மாகாணத்தின் வவுனியா, யாழ்ப்பாணம், கிளிநொச்சி, முல்லைத்தீவு ஆகிய மாவட்டங்களின் அரசாங்க அதிபர்களிடம் இது தொடர்பில் நாம் வினவிய போது இந்த விடயம் தொடர்பில் தமக்கு எவ்வித அறிவித்தல்களும் கிடைக்கவில்லை என அவர்கள் தெரிவித்தனர் . இதேவேளை வட மாகாணங்களின் பிரதேச செயலகங்களில் மக்களின் கருத்துக்களை கேட்டறிந்து கொள்வதற்கான பெட்டிகள் வைக்கப்பட்டிருப்பதை அவதானிக்க முடியவில்லையென எமது செய்தியாளர்கள் தெரிவித்தனர். புனர்வாழ்வு, மீள்குடியேற்றம் மற்றும் இந்துமத விவகார அமைச்சின்கீழ் முன்னெடுக்கப்படவுள்ள இந்த வீடமைப்புத் திட்டத்திற்கு கடந்த டிசம்பர் மாதம் 22 ஆம் திகதி அமைச்சரவை அங்கீகாரம் வழங்கியது. இந்த நிலையில் 65,000 வீட்டுத் திட்டத்தின்கீழ் நிர்மாணிக்கப்பட்ட மாதிரி வீடு அண்மையில் ஜனாதிபதியினால் பயனாளியிடம் கையளிக்கப்பட்டது. இந்த திட்டத்தின்கீழ் வீடொன்றை நிர்மாணிப்பதற்கு 21 இலட்சம் ரூபா செலவிடுவதற்கு உத்தேசிக்கப்பட்டமை தொடர்பில் பல்வேறு தரப்பினரும் விமர்சனங்களை முன்வைத்திருந்தமை குறிப்பிடத்தக்கதாகும்."}