{"Header": ["\nவங்கக்கடலில் காற்றழுத்தத் தாழ்வு மண்டலம்: மீனவர்கள் கடலுக்கு செல்ல வேண்டாம்"], "Time": ["\n04 Dec, 2017\t", "| 8:12 pm ", "\n"], "Url": "https://www.newsfirst.lk/tamil/2017/12/04/%e0%ae%b5%e0%ae%99%e0%af%8d%e0%ae%95%e0%ae%95%e0%af%8d%e0%ae%95%e0%ae%9f%e0%ae%b2%e0%ae%bf%e0%ae%b2%e0%af%8d-%e0%ae%95%e0%ae%be%e0%ae%b1%e0%af%8d%e0%ae%b1%e0%ae%b4%e0%af%81%e0%ae%a4%e0%af%8d%e0%ae%a4/", "Content": "தென்கிழக்கு வங்கக்கடலில் உருவாகியுள்ள காற்றழுத்த தாழ்வு நிலை அடுத்த 24 மணி நேரத்தில் காற்றழுத்தத் தாழ்வு மண்டலமாக மாறி தமிழகம் மற்றும் ஆந்திரம் நோக்கி நகரும் வாய்ப்புள்ளதாக இந்திய வானிலை ஆய்வு மையம் தெரிவித்துள்ளது. இதனால் அடுத்த 24 மணிநேரத்தில் தமிழகம் மற்றும் புதுச்சேரியில் விட்டு விட்டு மழை பெய்ய வாய்ப்புள்ளமையால், மீனவர்கள் ஆழ்கடலுக்குள் மீன் பிடிக்கச் செல்ல வேண்டாம் என எச்சரிக்கை விடுக்கப்பட்டுள்ளது. கன்னியாகுமரி மாவட்டத்தில் காணாமற்போன 294 மீனவர்களில் 220 மீனவர்கள் பாதுகாப்பாக மீட்கப்பட்டுள்ளனர். காணாமற்போன மீனவர்களை மீட்கும் வரையில் தேடுதல் பணிகள் தொடரும் என இந்திய பாதுகாப்பு அமைச்சர் நிர்மலா சீதாராமன் கூறியுள்ளார். இதற்கிடையே ஓகி புயல் இன்று காலை 5.30 மணி அளவில் கிழக்கு மத்திய அரபிக்கடலில் அம்னி தீவிற்கு 590 கிமீ வட வடமேற்காகவும், மும்பைக்கு தென் தென்மேற்காகவும் சூரத்திற்கு 870 கிமீ தென் தென்மேற்காகவும் மையம் கொண்டுள்ளது. நாளை (5) இது பலவீனமடைந்து தெற்கு குஜராத் மற்றும் வடக்கு மகாராஷ்டிரம் இடையே நள்ளிரவில் கரையைக் கடக்கும் என வானிலை ஆய்வு மையம் தெரிவித்துள்ளது."}