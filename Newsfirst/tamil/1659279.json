{"Header": ["\nகல்வி அமைச்சர் வடமேல் மாகாண பாடசாலைகளுக்குள் நுழைய அனுமதிக்கப் போவதில்லை – தயாசிறி"], "Time": ["\n04 Jun, 2015\t", "| 7:39 pm ", "\n"], "Url": "https://www.newsfirst.lk/tamil/2015/06/04/%e0%ae%95%e0%ae%b2%e0%af%8d%e0%ae%b5%e0%ae%bf-%e0%ae%85%e0%ae%ae%e0%af%88%e0%ae%9a%e0%af%8d%e0%ae%9a%e0%ae%b0%e0%af%8d-%e0%ae%b5%e0%ae%9f%e0%ae%ae%e0%af%87%e0%ae%b2%e0%af%8d-%e0%ae%ae%e0%ae%be/", "Content": "கல்வி அமைச்சர் அகில விராஜ் காரியவசத்திற்கு வடமேல் மாகாணத்தின் எந்தப் பாடசாலைக்கும் செல்வதற்கு இடமளிக்கப் போவதில்லையென வடமேல் மாகாண முதலமைச்சர் தயாசிறி ஜயசேகர இன்று தெரிவித்துள்ளார். நாரம்மல மயுரபாத கல்லூரியில் புதிதாக நிர்மாணிக்கப்பட்டுள்ள மஹிந்தோதய ஆசிரியர் ஓய்வறை இன்று முதலமைச்சர் தயாசிறி ஜயசேகரவினால் திறந்து வைக்கப்பட்டது. எவ்வித விசேட வைபவங்களும் இதற்காக ஏற்பாடு செய்யப்பட்டிருக்கவில்லை என்பதுடன், இந்த சந்தர்ப்பத்தில் கல்லூரியின் அதிபரோ மாணவர்களோ கலந்து கொண்டிருக்கவில்லை. இதன்போது, தயாசிறி ஜயசேகர தெரிவித்ததாவது; [quote]கடந்த சில தினங்களாக கல்வி அமைச்சர் இந்தப் பாடசாலையின் அதிபருக்கு தொடர்ந்து அழுத்தம் விடுத்துள்ளார். இந்நிகழ்வில் கலந்துகொள்வதற்கு எனக்கு சந்தர்ப்பம் வழங்க வேண்டாம் என கல்வி அமைச்சர் கூறியுள்ளார். நல்லாட்சி என்பது இதுவல்ல. எனவே ரணில் விக்ரமசிங்கவிற்கு ஒரு விடயத்தைக் கூறுகின்றோம். தயதுசெய்து உங்களது அடியாளை மனிதாபிமானமாக நடந்துகொள்ளுமாறு கூறுங்கள். இன்றிலிருந்து வட மேல் மாகாணத்தின் எந்தவொரு பாடசாலைக்கும் நாட்டின் கல்வி அமைச்சர் என்ற வகையில் அவருக்கு வருவதற்கு இடமளிக்கப் போவதில்லை. அதனை நான் தடை செய்கிறேன் என்பதனைக் கூறுகின்றேன்.[/quote] என்றார். இதேவேளை, முதலமைச்சரின் அழுத்தம் காரணமாக மாகாண பாடசாலைகள் தொடர்பில் தமக்கு தற்போதும் வரையறை விதிக்கப்பட்டுள்ளதாக கல்வி அமைச்சர் அகில விராஜ் காரியவசம் குறிப்பிட்டுள்ளார். கல்வி அமைச்சர் அகில விராஜ் காரியவசம்  குறிப்பிட்டுள்ளதாவது; [quote]மாகாண பாடசாலைகளுக்கு தற்போது கூட எமக்குச் செல்ல முடியாது. குறிப்பாக எனது தொகுதியில் அருகில் உள்ள பாடசாலைகளின் மூலம் அழைப்புக் கிடைத்தாலும் செல்ல முடியாத நிலைமை ஏற்பட்டுள்ளது. முதலமைச்சரின் தலையீட்டினால் இவ்வாறு இடம்பெறுகிறது. நாரம்மல மயுரபாத கல்லூரியில் அந்த வைபவத்தை ஏற்பாடு செய்து கொண்டிருந்த இருவர் பாரிய விபத்தொன்றை எதிர்நோக்கியமையினால் சிகிச்சைக்காக அனுப்பி வைக்கப்பட்டுள்ளனர். எனவே இவ்வேளையில் வைபவத்தை நடத்த வேண்டாம் என பெற்றோர்களும், பழைய மாணவர்களும் என்னிடம் கேட்டுக் கொண்டனர். அதனை மீறி செயற்படுவதென்றால் பிரச்சினை இல்லை. அதில் எனது தலையீடு இல்லை.[/quote] என்றார்."}