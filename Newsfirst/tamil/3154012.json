{"Header": ["\nஅமரபுர பீட மகாநாயக்கர் தவுல்தென ஶ்ரீ ஞானிஸ்ஸர தேரர் இயற்கை எய்தினார்"], "Time": ["\n03 Apr, 2017\t", "| 7:41 pm ", "\n"], "Url": "https://www.newsfirst.lk/tamil/2017/04/03/%e0%ae%85%e0%ae%ae%e0%ae%b0%e0%ae%aa%e0%af%81%e0%ae%b0-%e0%ae%aa%e0%af%80%e0%ae%9f-%e0%ae%ae%e0%ae%95%e0%ae%be%e0%ae%a8%e0%ae%be%e0%ae%af%e0%ae%95%e0%af%8d%e0%ae%95%e0%ae%b0%e0%af%8d-%e0%ae%a4/", "Content": "உலகப் புகழ்பெற்ற சமஸ்கிருத மொழிப் பண்டிதரும் இலங்கை அமரபுர பீடத்தின் மகாநாயக்கருமான தவுல்தென ஶ்ரீ ஞானிஸ்ஸர தேரர் இன்று அதிகாலை இயற்கை எய்தினார். மகாநாயக்கத் தேரரின் தகனக் கிரியைகளைப் பூரண அரச மரியாதையுடன் எதிர்வரும் 6 ஆம் திகதி சுதந்திர சதுக்கத்தில் நடத்தத் தீர்மானிக்கப்பட்டுள்ளது. அமரபுர பீடத்தின் மகாநாயக்கர் தவுல்தென ஶ்ரீ ஞானிஸ்ஸர தேரர், கொழும்பிலுள்ள தனியார் வைத்தியசாலையொன்றில் சிகிச்சை பெற்றுவந்த நிலையில், தனது 103 ஆவது அகவையில் இன்று அதிகாலை இயற்கை எய்தினார். 1915 ஆம் ஆண்டு டிசம்பர் 31 ஆம் திகதி பதுளை தவுல்தென கிராமத்தில் பிறந்த தேரர், 1928 ஆம் ஆண்டு மார்ச் 8 ஆம் திகதி துறவரம் பூண்டார். பல்வேறு பிரிவெனாக்களிலும் கல்லூரிகளிலும் ஆசிரியராகவும் தேரர் பணியாற்றியிருந்தார். சர்வதேச பல்கலைக்கழகங்களிலும் தேரர் விரிவுரையாளராகப் பணியாற்றியிருந்தமை குறிப்பிடத்தக்கது. சிங்களம், ஆங்கிலம், பாலி, சமஸ்கிருதம், தாய், சீன மொழிகளிலும் ஞானிஸ்ஸர தேரர் தேர்ச்சி பெற்றிருந்தார். தேரரால் எழுதப்பட்ட நூல்களும் மக்கள் மத்தியில் மிகுந்த வரவேற்பைப் பெற்றன. இயற்கை எய்திய மகாநாயக்கத் தேரரின் பூதவுடல் மக்களின் அஞ்சலிக்காக நுகேகொடை விஜயராமயவில் வைக்கப்படவுள்ளது."}