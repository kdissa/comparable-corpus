{"Header": ["\nகன்னாதிட்டி, கொட்டடி, கதிர்காமத்தில் நியூஸ்பெஸ்ட்டின் மகளிர் அரண் உருவாக்கம்"], "Time": ["\n04 Dec, 2015\t", "| 9:44 pm ", "\n"], "Url": "https://www.newsfirst.lk/tamil/2015/12/04/%e0%ae%95%e0%ae%a9%e0%af%8d%e0%ae%a9%e0%ae%be%e0%ae%a4%e0%ae%bf%e0%ae%9f%e0%af%8d%e0%ae%9f%e0%ae%bf-%e0%ae%95%e0%af%8a%e0%ae%9f%e0%af%8d%e0%ae%9f%e0%ae%9f%e0%ae%bf-%e0%ae%95%e0%ae%a4%e0%ae%bf/", "Content": "மகளிர் அரணை உருவாக்கி தேசத்தை வலுப்படுத்தும் நோக்கில் நியூஸ்பெஸ்ட்டினால் நேற்று (03) ஆரம்பிக்கப்பட்ட சமூகப்பணி நாட்டின் இருவேறு பகுதிகளில் இன்றும் முன்னெடுக்கப்பட்டது. குடும்பத்திற்காகவும் சமூகத்திற்காகவும் நாட்டிற்காகவும் மௌனமாக சேவையாற்றும் பெண்களைப் பலப்படுத்துவதே நியூஸ்பெஸ்ட்டினால் முன்னெடுக்கப்படும் இந்த சமூகப்பணியின் முக்கிய நோக்கமாகும். நியூஸ்பெஸ்ட்டினால் நேற்று ஆரம்பிக்கப்பட்ட மகளிர் அரணை உருவாக்கும் சமூகப் பணியின் இரண்டாம் நாளான இன்று யாழ் – கன்னாதிட்டி பகுதியில் மகளிர் அரண் உருவாக்கப்பட்டது. இதன்போது பெண்களின் சமத்துவத்தையும், பாதுகாப்பையும் உறுதிப்படுத்தி, தமது கரங்களை வலுப்படுத்தும் நோக்குடன் கைகளை உயர்த்தி பெண்கள் தமது முன்னேற்றத்தை வலியுறுத்துவதற்கு சங்கற்பம் பூண்டனர். இதனைத் தொடர்ந்து பெண்கள் எதிர்நோக்கும் பிரச்சினைகள் தொடர்பில் ஆராயும் கருத்தரங்கு ஆரம்பமானது. இதன்போது பெண்களின் உரிமைகள், பாதுகாப்பு மற்றும் அவற்றுக்கான சட்ட ஆலோசனைகள் வழங்கப்பட்டன. இதன் மற்றுமொரு கட்டமாக, யாழ். கொட்டடி பகுதியிலுள்ள வீடுகளுக்குச் சென்று, பெண்களின் சமத்துவத்தையும் பாதுகாப்பையும் உறுதிப்படுத்தும் வகையில் விழிப்புணர்வு நடவடிக்கையொன்றும் முன்னெடுக்கப்பட்டது. இந்த விழிப்புணர்வுத் திட்டத்திற்கு யாழ். பொலிஸ் நிலைய மகளிர் பணியக உத்தியோகத்தர்களும் ஒத்துழைப்பு வழங்கினார்கள். இதேவேளை, மகளிர் அரண் அமைக்கும் திட்டத்தின் மற்றுமொரு கட்டம் கதிர்காமத்தில் இன்றைய தினம் முன்னெடுக்கப்பட்டது. பெண்களை பலப்படுத்தும் இந்த சமூகப் பணியை நியூஸ்பெஸ்ட், சக்தி, சிரச, இலங்கை பொலிஸார், மாகாண மற்றும் உள்ளூராட்சி மன்ற அமைச்சு, மாவட்ட செயலகங்கள் மற்றும் பிரதேச செயலகங்கள் ஆகியன இணைந்து முன்னெடுத்துள்ளன. நகரம் முழுவதும் சஞ்சரித்த எமது குழுவினர் பெண்கள் எதிர்நோக்கும் பிரச்சினைகள் தொடர்பில் ஆராய்ந்தனர்."}