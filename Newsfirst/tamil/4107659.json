{"Header": ["\nகாணாமற்போனதாக சந்தேகிக்கப்படும் நால்வர் மாலைத்தீவில் சிறை வைக்கப்பட்டுள்ளதாக தகவல்"], "Time": ["\n02 Apr, 2016\t", "| 7:56 am ", "\n"], "Url": "https://www.newsfirst.lk/tamil/2016/04/02/%e0%ae%95%e0%ae%be%e0%ae%a3%e0%ae%be%e0%ae%ae%e0%ae%b1%e0%af%8d%e0%ae%aa%e0%af%8b%e0%ae%a9%e0%ae%a4%e0%ae%be%e0%ae%95-%e0%ae%9a%e0%ae%a8%e0%af%8d%e0%ae%a4%e0%af%87%e0%ae%95%e0%ae%bf%e0%ae%95%e0%af%8d/", "Content": "யுத்தம் இடம்பெற்ற காலப்பகுதியில் காணாமற்போனதாக சந்தேகிக்கப்படும் நால்வர் மாலைத்தீவில் சிறைப்படுத்தப்பட்டுள்ளதாக தகவல்கள் கிடைத்துள்ளதென காணாமற்போனோர் தொடர்பான சாட்சி விசாரணைகளுக்காக நியமிக்கப்பட்ட ஜனாதிபதி ஆணைக்குழு சுட்டிக்காட்டியுள்ளது. குறிப்பிட்ட நால்வரின் உறவினர்களால் முன்வைக்கப்பட்ட முறைப்பாட்டிற்கு அமைவாக மேற்கொண்ட விசாரணைகளின் மூலம் இந்த விடயம் தெரியவந்ததாக ஆணைக்குழுவின் தலைவர் மெக்ஸ்வெல் பரணகம குறிப்பிட்டுள்ளார். உறவினர்களின் முறைப்பாட்டின் பிரகாரம் ஆணைக்குழுவினால் தனியான குழுவொன்று நியமிக்கப்பட்டு அதுகுறித்து வடக்கில் விசாரணை முன்னெடுக்கப்பட்டதாகவும், விசாரணைகளின் பின்னர் காணாமற்போன நால்வரும் மாலைத்தீவில் சிறையில் தடுத்துவைக்கப்பட்டுள்ளமைக்கான சாட்சியங்கள் கிடைத்துள்ளாகவும் மெக்ஸ்வெல் பரணகம தெரிவித்துள்ளார். இதேவேளை, காணாமற்போனோர் தொடர்பான முறைப்பாடுகளை விசாரணை செய்வதற்காக நியமிக்கப்பட்ட ஜனாதிபதி ஆணைக்குழு, கடந்த 25 ஆம் திகதி முதல் 30 ஆம் திகதி வரையான ஆறு நாட்கள், முல்லைத்தீவு, மன்னார் மற்றும் வவுனியா மாவட்டங்களில் சாட்சி விசாரணை அமர்வுகளை நடத்தியிருந்தது. இந்த அமர்வுகளின்போது 1000 இற்கும் அதிகமானோரிடம் சாட்சியங்கள் பதிவுசெய்யப்பட்டுள்ளன. இதற்கமைய அந்த சாட்சியங்களையும் ஆராய்ந்து விசாரணை மேற்கொள்வதற்கும், அதுகுறித்து தமக்கு அறியத்தருவதற்காகவும் பிரத்தியேகக் குழுவொன்றை நியமிக்கவுள்ளதாக ஜனாதிபதி ஆணைக்குழுவின் தலைவர் மேலும் கூறியுள்ளார்."}