{"Header": ["\nநல்லூர் கந்தன் வருடாந்த மகோற்சவம் ஆரம்பம்"], "Time": ["\n01 Aug, 2014\t", "| 4:13 pm ", "\n"], "Url": "https://www.newsfirst.lk/tamil/2014/08/01/%e0%ae%a8%e0%ae%b2%e0%af%8d%e0%ae%b2%e0%af%82%e0%ae%b0%e0%af%8d-%e0%ae%95%e0%ae%a8%e0%af%8d%e0%ae%a4%e0%ae%a9%e0%af%8d-%e0%ae%b5%e0%ae%b0%e0%af%81%e0%ae%9f%e0%ae%be%e0%ae%a8%e0%af%8d%e0%ae%a4-2/", "Content": "வரலாற்று சிறப்பு மிக்க யாழ்ப்பாணம் நல்லூர் கந்தசுவாமி ஆலயத்தின் வருடாந்த மகோற்சவம் கொடியேற்றத்துடன் இன்று ஆரம்பமானது. அலங்காரக் கந்தன் என சிறப்பிக்கப்படும் நல்லூர்க் கந்தன் ஆலயம் யாழ்ப்பாண இராச்சிய காலத்தில் நிர்மாணிக்கப்பட்ட தொன்மை வாய்ந்த ஆலயமாகும். வரலாற்றுப் பிரசித்தம் பெற்ற இந்த ஆலயத்தின் மகோற்சவத் திருவிழாவில் இன, மத, பேதமின்றி இலட்சக்கணக்கான மக்கள் கலந்து கொள்வது மற்றொரு சிறப்பம்சமாகும். மகோற்சவத்தின் பத்தாவது நாளில் மஞ்ச உற்சவமும், 16ஆம் திகதி அருணகிரிநாதர் உற்சவமும், 17ஆம் திகதி கார்த்திகைத் திருவிழாவும், 21ஆம் திகதி வேல் விமான உற்சவமும், 23ஆம் திகதி சப்பரத் திருவிழாவும், 24ஆம் திகதி இலட்சக்கணக்கான மக்கள் கூடியிழுக்கும் இரதோற்சவமும், 25ஆம் திகதி தீர்த்தோற்சவமும் நடைபெறவுள்ளமை குறிப்பிடத்தக்கது. கொடி ஏற்றத்திற்கான கொடிச்சீலை சம்பிரதாய பூர்வமாக ஆலய அரங்காவலர் சபையிடம் நேற்று முற்பகல் ஒப்படைக்கப்பட்டிருந்தது. இதேவேளை, நல்லூர் கந்தசுவாமி ஆலயத்தின் வருடாந்த மகோற்சவத்தை முன்னிட்டு ஆலய வளாகத்தில் பொலிஸ் பாதுகாப்பு பலப்படுத்தப்பட்டுள்ளது. பாதுகாப்பு நடவடிக்கைகளுக்காக சுமார் 570 பொலிஸார் கடமையில் ஈடுபடுத்தப்பட்டுள்ளதாக யாழ். பிராந்திய சிரேஷ்ட பொலிஸ் அத்தியட்சகர் டப்ளியூ.பீ.விமலசேன தெரிவித்தார். மேலும், வருடாந்த மகோற்சவத்தை முன்னிட்டு விசேட போக்குவரத்து சேவைகளும் முன்னெடுக்கப்பட்டுள்ளன. நல்லூர் கந்தசுவாமி ஆலய வருடாந்த மகோற்சவம் இன்று முதல் தொடர்ந்து 25 தினங்களுக்கு இடம்பெறவுள்ளமை குறிப்பிடத்தக்கது."}