{"Header": ["\n110 கிலோகிராம் ஹெரோயின் கண்டுபிடிப்பு: மற்றுமொரு சந்தேகநபர் கைது"], "Time": ["\n04 Apr, 2016\t", "| 10:57 am ", "\n"], "Url": "https://www.newsfirst.lk/tamil/2016/04/04/%e0%ae%a4%e0%af%86%e0%ae%a9%e0%af%8d-%e0%ae%95%e0%ae%9f%e0%ae%b1%e0%af%8d%e0%ae%aa%e0%ae%b0%e0%ae%aa%e0%af%8d%e0%ae%aa%e0%ae%bf%e0%ae%b2%e0%af%8d-%e0%ae%b9%e0%af%86%e0%ae%b0%e0%af%8b%e0%ae%af%e0%ae%bf/", "Content": "தென் கடற்பரப்பில் 110 கிலோகிராம் ஹெரோயின் கண்டுபிடிக்கப்பட்ட சம்பவத்துடன் தொடர்புடைய மற்றுமொரு சந்தேகநபர் கட்டுநாயக்க சர்வதேச விமான நிலையத்தில் இன்று (04) அதிகாலை கைது செய்யப்பட்டுள்ளார். அவர் குறித்த போதைப்பொருளை நாட்டில் விநியோகிக்கும் செயற்பாட்டின் முக்கிய சந்தேகநபராவார் என பொலிஸ் ஊடகப் பேச்சாளர் ருவன் குணசேகர கூறினார். கைது செய்யப்பட்ட சந்தேகநபர் களுபோவில ஆசிரி மாவத்தையைச் சேர்ந்தவர் என தெரிவிக்கப்படுகின்றது. ஹெரோயின் கைப்பற்றபட்டதும் குறித்த சந்தேகநபர் இந்தியாவுக்கு சென்றதாக ஊடகப் பேச்சாளர் கூறினார். பொலிஸ் போதைப்பொருள் தடுப்புப் பிரிவினர் இந்த சந்தேகநபர் தொடர்பில் குடிவரவு குடியகல்வு திணைக்களத்திற்கு ஏற்கனவே அறிவித்திருந்தனர். இதனடிப்படையில் சந்தேகநபர் இன்று அதிகாலை நாடு திரும்புகையில் குடிவரவு குடியகல்வு திணைக்கள அதிகாரிகளின் ஒத்துழைப்புடன் அவர் கைது செய்யப்பட்டதாக பொலிஸார் கூறினர்."}