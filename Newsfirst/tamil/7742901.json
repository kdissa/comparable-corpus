{"Header": ["\nஅவன்ற் கார்ட் வழக்கில் தம்மை விடுவிக்குமாறு கோட்டாபய முன்வைத்த கோரிக்கை நிராகரிப்பு"], "Time": ["\n02 Feb, 2018\t", "| 11:28 am ", "\n"], "Url": "https://www.newsfirst.lk/tamil/2018/02/02/%e0%ae%85%e0%ae%b5%e0%ae%a9%e0%af%8d%e0%ae%95%e0%ae%be%e0%ae%b0%e0%af%8d%e0%ae%9f%e0%af%8d-%e0%ae%b5%e0%ae%b4%e0%ae%95%e0%af%8d%e0%ae%95%e0%ae%bf%e0%ae%b2%e0%af%8d-%e0%ae%a4%e0%ae%ae%e0%af%8d%e0%ae%ae/", "Content": "அவன்ற் கார்ட் வழக்கில் தம்மை விடுவிக்குமாறு கோரி, முன்னாள் பாதுகாப்பு செயலாளர் கோட்டாபய ராஜபக்ஸவினால் முன் வைக்கப்பட்ட கோரிக்கையை கொழும்பு மேல் நீதிமன்றம் நிராகரித்துள்ளது. இலஞ்ச ஊழல் விசாரணை ஆணைக்குழுவால் கோட்டாபய ராஜபக்ஸ உள்ளிட்ட 8 பேருக்கு எதிராக கொழும்பு நீதவான் நிதிமன்றத்தில் வழக்கு தாக்கல் செய்யப்பட்டுள்ளது. மிதக்கும் ஆயுத களஞ்சியசாலையை முன்னெடுக்க, அவன்ற் கார்ட் நிறுவனத்தி்ற்கு அனுமதி வழங்கியதன் ஊடாக அரசாங்கத்திற்கு 1,140 கோடி ரூபா நட்டம் ஏற்பட்டுள்ளதாக குற்றஞ்சாட்டப்பட்டுள்ளது. இந்த விடயம் தொடர்பில் இலஞ்ச ஊழல் விசாரணை ஆணைக்குழுவின் முன்னாள் பணிப்பாளர் நாயகம் டில்ருக்ஷி டயஸ் விக்ரமசிங்கவினால் வழக்கு தாக்கல் செய்யப்பட்டிருந்தது. இலஞ்ச ஊழல் விசாரணை ஆணைக்குழுவின் எழுத்து மூல அனுமதியை பெறாது இந்த வழக்கு தாக்கல் செய்யப்ப்டடுள்ளதாக தெரிவித்து, அதற்கு எதிராக கோட்டாபய ராஜபக்ஸவினால் கொழும்பு மேல் நீதிமன்றத்தில் வழக்கு தாக்கல் செய்யப்பட்டது. எவ்வாறாயினும் இலஞ்ச ஊழல் விசாரணை ஆணைக்குழுவின் பணிப்பாளர் அல்லது ஆணைக்குழு சார்பாக எவரேனுமொருவர் வழக்கு தாக்கல் செய்வதற்கு ஆணைக்குழுவிடம் எழுத்து மூலம் அனுமதியை பெற வேண்டிய அவசியம் இல்லை என மேல் நீதிமன்ற நீதிபதி சுட்டிக்காட்டியுள்ளார். அதற்கமைய கோட்டபாய ராஜபக்ஸிவினால் தாக்கல் செய்யப்பட்ட மனுவை நிராகரித்த நீதிபதி, கொழும்பு பிரதம நீதவானால் வழங்கப்பட்ட உத்தரவு சட்டரீதியானது எனவும் உத்தரவிட்டுள்ளார்."}