{"Header": ["\n19 ஆவது அரசியலமைப்புத் திருத்தம் தொடர்பிலான மனுக்கள் மீது விசாரணை ஆரம்பம்"], "Time": ["\n01 Apr, 2015\t", "| 9:17 pm ", "\n"], "Url": "https://www.newsfirst.lk/tamil/2015/04/01/19-%e0%ae%86%e0%ae%b5%e0%ae%a4%e0%af%81-%e0%ae%85%e0%ae%b0%e0%ae%9a%e0%ae%bf%e0%ae%af%e0%ae%b2%e0%ae%ae%e0%af%88%e0%ae%aa%e0%af%8d%e0%ae%aa%e0%af%81%e0%ae%a4%e0%af%8d-%e0%ae%a4%e0%ae%bf%e0%ae%b0-4/", "Content": "19 ஆவது அரசியலமைப்புத் திருத்தம் தொடர்பில் தாக்கல் செய்யப்பட்ட மனுக்கள் மீதான விசாரணை இன்று உயர் நீதிமன்றில் ஆரம்பமானது. பிரதம நீதியரசர் கே.ஸ்ரீபவன், சந்திரா ஏகநாயக்க மற்றும் பிரியசாத் டெப் ஆகிய நீதியரசர்கள் முன்னிலையில் இந்த மனுக்கள் மீதான விசாரணைகள் முன்னெடுக்கப்படுகின்றன. 19 ஆவது அரசியலமைப்பு திருத்தம் தொடர்பாக 18 மனுக்கள் உயர் நீதிமன்றில் தாக்கல் செய்யப்பட்டுள்ளது. விளக்கம் கோரல் இன்று முற்பகல் 10 மணி தொடக்கம் 5.30 மணி வரையில் இடம்பெற்றது. 19 ஆவது அரசியலமைப்பு திருத்தத்தை பாராளுமன்றத்தில் மூன்றில் இரண்டு ஆதரவின் கீழ் நிறைவேற்ற முடியும் என மனுத்தாக்கல் செய்துள்ள ஒரு தரப்பினர் வாதிடுகின்றனர். அதற்கு சர்வஜன வாக்கெடுப்பு அவசியம் என மனுத்தாக்கல் செய்துள்ள மற்றுமொரு தரப்பினர் வாதிடுகின்றனர். இது தொடர்பிலான விளக்கம் கோரல் நாளையும் உயர் நீதிமன்றில் இடம்பெறவுள்ளது."}