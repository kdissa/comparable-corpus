{"Header": ["\nகோட்டாபய ராஜபக்ஸ உள்ளிட்ட 8 பேருக்கு நீதிமன்றத்தினால் அறிவித்தல்"], "Time": ["\n01 Sep, 2016\t", "| 11:28 am ", "\n"], "Url": "https://www.newsfirst.lk/tamil/2016/09/01/%e0%ae%95%e0%af%8b%e0%ae%9f%e0%af%8d%e0%ae%9f%e0%ae%be%e0%ae%aa%e0%ae%af-%e0%ae%b0%e0%ae%be%e0%ae%9c%e0%ae%aa%e0%ae%95%e0%af%8d%e0%ae%b8-%e0%ae%89%e0%ae%b3%e0%af%8d%e0%ae%b3%e0%ae%bf%e0%ae%9f-3/", "Content": "முன்னாள் பாதுகாப்பு செயலாளர் கோட்டாபய ராஜபக்ஸ உள்ளிட்ட 8 பேருக்கு கொழும்பு கோட்டை பிரதம நீதவான் கிஹான் பிலப்பிட்டிய இன்று அறிவித்தல் பிறப்பித்துள்ளார். எவன்கார்ட் கொடுக்கல் வாங்கல் தொடர்பில் இலஞ்ச ஊழல் ஒழிப்பு ஆணைக்குழு நேற்று நீதிமன்றத்தில் தாக்கல் செய்த வழக்கில், செப்டெம்பர் 30 ஆம் திகதி நீதிமன்றத்தில் ஆஜராகுமாறு நீதிமன்றம் அறிவித்துள்ளது. சந்தேகநபர்களின் செயற்பாடுகள் காரணமாக அரசாங்கத்திற்கு 11.4 பில்லியன் ரூபா நட்டம் ஏற்பட்டுள்ளதாக இலஞ்ச ஊழல் ஒழிப்பு ஆணைக்குழு நீதிமன்றத்தில் அறிவித்திருந்தது. முன்னாள் பாதுகாப்பு செயலாளருடன், எவன்கார்ட் நிறுவன தலைவர் நிசங்க சேனாதிபதி , பாதுகாப்பு அமைச்சின் முன்னாள் மேலதிக செயலாளர் தமயந்தி, முன்னாள் கடற்படை தளபதி எட்மிரல் சோமதிலக்க திஸாநாயக்க, எட்மிரல் ஜயனாத் கொலம்பகே மற்றும் எட்மிரல் ஜயந்த பெரேரா ஆகியோருக்கு எதிராக இந்த வழக்கு தாக்கல் செய்யப்பட்டுள்ளது. அந்த வழக்கின் ஏனைய சந்தேகநபர்களாக ரக்னா லங்கா நிறுவனத்தின் முன்னாள் பிரதம நிறைவேற்று அதிகாரி மேஜர் ஜெனரல் கே.டி.எகொடவெல மற்றும் அதன் முன்னாள் தலைவர் மேஜர் ஜெனரல் பாலித பெர்னாண்டோ ஆகியோரின் பெயர்கள் குறிப்பிடப்பட்டுள்ளன."}