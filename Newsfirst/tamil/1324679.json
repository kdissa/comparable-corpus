{"Header": ["\nஇலங்கை சிறையில் உள்ள இந்திய மீனவர்கள் தொடர்பில் ஜெயலலிதா மோடிக்குக் கடிதம்"], "Time": ["\n04 Jun, 2016\t", "| 7:15 pm ", "\n"], "Url": "https://www.newsfirst.lk/tamil/2016/06/04/%e0%ae%87%e0%ae%b2%e0%ae%99%e0%af%8d%e0%ae%95%e0%af%88-%e0%ae%9a%e0%ae%bf%e0%ae%b1%e0%af%88%e0%ae%af%e0%ae%bf%e0%ae%b2%e0%af%8d-%e0%ae%89%e0%ae%b3%e0%af%8d%e0%ae%b3-%e0%ae%87%e0%ae%a8%e0%af%8d/", "Content": "இலங்கை சிறையிலுள்ள தமிழக மீனவர்கள் 11 பேரையும் தடுத்துவைக்கப்பட்டுள்ள படகுகளையும் விடுவிக்க மத்திய அரசு நடவடிக்கை எடுக்க வேண்டும் என பாரத பிரதமர் நரேந்திர மோடிக்கு தமிழக முதல்வர் ஜெயலலிதா ஜெயராம் மீண்டும் கடிதம் எழுதியுள்ளார். இலங்கைக்கும் இந்தியாவிற்கும் இடையில் 1974 ஆம் மற்றும் 1976 ஆம் ஆண்டுகளில் ஏற்படுத்திக்கொள்ளப்பட்ட ஒப்பந்தங்கள் தொடர்பில் வழக்கு தொடரப்பட்டுள்ள நிலையில், தற்போதைய சர்வதே கடல் எல்லை குறித்து கேள்விக்குறியே காணப்படுவதாக தமிழக முதல்வர் தனது கடிதத்தில் குறிப்பிட்டுள்ளார். இந்த நிலையில், எல்லைதாண்டியதாக குற்றஞ்சாட்டி தமிழக மீனவர்கள் இலங்கை கடற்படையினரால் கைது செய்யப்படுவதாக அவர் சுட்டிக்காட்டியுள்ளார். மீனவர்களையும் அவர்களுடைய படகுகளையும் விடுவிக்குமாறு பலமுறை கோரிக்கை விடுத்தும் தொடர்ந்தும் இழுபறி நிலை காணப்படுவதாகவும் தமிழக முதல்வரின் கடிதத்தில் தெரிவிக்கப்பட்டுள்ளதாக ”த ஹிந்து” செய்தி வெளியிட்டுள்ளது. இதனால் இந்த பிரச்சினை தொடர்பில் பிரதமர் மோடி நேரடியாக தலையிட்டு நடவடிக்கை எடுக்க வேண்டும் என ஜெயலலிதா ஜெயராம் கோரிக்கை விடுத்துள்ளார். நீண்டகாலமாக ஒரே இடத்தில் தடுத்து வைக்கப்பட்டுள்ள படகுகள் சேதமடையாமல் தடுப்பதற்கு இலங்கை அரசுடன் பேச்சுவார்த்தை நடத்தி படகுகளை விடுவிக்க நடவடிக்கை எடுக்குமாறும் தமிழக முதல்வர் வலியுறுத்தியுள்ளார்."}