{"Header": ["\nஇந்திய மீனவர் விடுதலையில் மத்திய அரசு உரிய நடவடிக்கை எடுக்க வேண்டும் – ஜெயலலிதா"], "Time": ["\n02 Jan, 2016\t", "| 9:02 pm ", "\n"], "Url": "https://www.newsfirst.lk/tamil/2016/01/02/%e0%ae%87%e0%ae%a8%e0%af%8d%e0%ae%a4%e0%ae%bf%e0%ae%af-%e0%ae%ae%e0%af%80%e0%ae%a9%e0%ae%b5%e0%ae%b0%e0%af%8d-%e0%ae%b5%e0%ae%bf%e0%ae%9f%e0%af%81%e0%ae%a4%e0%ae%b2%e0%af%88%e0%ae%af%e0%ae%bf%e0%ae%b2/", "Content": "இலங்கையில் தடுத்து வைக்கப்பட்டுள்ள இந்திய மீனவர்களை விடுதலை செய்ய இந்திய மத்திய அரசு உரிய நடவடிக்கை எடுக்க வேண்டும் என தமிழக முதல்வரும் அரசியல்வாதிகள் சிலரும் வலியுறுத்தியுள்ளனர். இலங்கைச் சிறையில் விளக்கமறியலில் வைக்கப்பட்டுள்ள இந்திய மீனவர்களை விடுவிப்பதற்கு நடவடிக்கை எடுக்குமாறு வலியுறுத்தி இந்தியப் பிரதமர் நரேந்திர மோடிக்கு தமிழக முதல்வர் ஜெயலலிதா ஜெயராம் கடிதம் அனுப்பியுள்ளார். மீனவர் விடயத்தில் தனிப்பட்ட ரீதியில் பிரதமர் தலையிட்டு, இலங்கை அதிகாரிகளுடன் பேச்சுவார்த்தை நடத்த வேண்டும் என தமிழக முதல்வரின் கடிதத்தில் வலியுறுத்தப்பட்டுள்ளதாக இந்திய ஊடகங்கள் தெரிவித்துள்ளன. பாக்கு நீரிணையில் மீன்பிடியில் ஈடுபடும் இந்திய மீனவர்கள் கைது செய்யப்படுவதும் தாக்குதல்களுக்கு உள்ளாக்கப்படுவதும் தொடர்ந்தும் முன்னெடுக்கப்படுவதாக தமிழக முதல்வர் தனது கடிதத்தில் சுட்டிக்காட்டியுள்ளார். இதேவேளை, இலங்கையில் விளக்கமறியலில் வைக்கப்பட்டுள்ள சுமார் 76 மீனவர்களையும் அவர்களின் படகுகளையும் மீட்பதற்கு மத்திய அரசு நடவடிக்கை எடுக்க வேண்டும் என பாட்டாளி மக்கள் கட்சியின் நிறுவனர் ராமதாஸ் கோரிக்கை விடுத்துள்ளார்."}