{"Header": ["\nஒற்றுமைப் பயணம் இன்று ஹம்பாந்தோட்டையை நோக்கிப் பயணித்தது"], "Time": ["\n01 Jun, 2015\t", "| 9:11 pm ", "\n"], "Url": "https://www.newsfirst.lk/tamil/2015/06/01/%e0%ae%92%e0%ae%b1%e0%af%8d%e0%ae%b1%e0%af%81%e0%ae%ae%e0%af%88%e0%ae%aa%e0%af%8d-%e0%ae%aa%e0%ae%af%e0%ae%a3%e0%ae%ae%e0%af%8d-%e0%ae%87%e0%ae%a9%e0%af%8d%e0%ae%b1%e0%af%81-%e0%ae%b9%e0%ae%ae/", "Content": "தேசத்தை ஒன்றிணைக்கும் ஒற்றுமைப் பயணம் வாகனத் தொடரணிக்கு நாட்டின் அனைத்து பாகங்களையும் சேரந்த மக்களின் அமோக வரவேற்பு கிடைத்துவருகின்றது. வீரவிலவில் இன்று ஆரம்பமான வாகனத் தொடரணியின் பயணம் பிற்பகல் வேளையில் அம்பலாந்தோட்டையை சென்றடைந்தது. வீரவில பகுதிவாழ் மக்களின் ஆதரவுடன் வரவேற்பு நிகழ்ச்சிகள் ஏற்பாடு செய்யப்பட்டிருந்ததுடன் ஒற்றுமையான தேசத்தை கட்டியெழுப்பும் நோக்கில், வீரவில வாழ் மக்கள் தமது ஊரின் பெயரை வாகனத் தொடரணியில் இணைத்துக்கொண்டனர். மேலும் இருமருங்கிலும் கூடியிருந்த மக்களின் பேராதரவுடன் வாகனத் தொடரணி ஹம்பாந்தோட்டை நகருக்கு தனது பயணத்தை முன்னெடுத்திருந்தது. விவசாயம் அதேபோன்று மீன்பிடித் துறை ஆகியன நாட்டின் அபிவிருத்தியில் முக்கிய பங்காற்றும் நிலையில், அதிகளவிலான விவசாயிகள் மற்றும் கடற்றொழிலாளர்களை கொண்ட ஹம்பாந்தோட்டை நகரை நோக்கி எமது வாகனத் தொடரணி பயணித்தது. அனைத்து இனத்தவர்களும் வசிக்கும் ஹம்பாந்தோட்டை நகரில் இடம்பெற்ற வரவேற்பு நிகழ்வில் பல்வேறு கலை, கலாசார நிகழ்வுகள் ஏற்பாடு செய்யப்பட்டிருந்தன. பின்னர் ஹம்பாந்தோட்டை மக்களின் வாழ்த்துக்களுடன் வாகனத் தொடரணி அம்பலாந்தோட்டை நோக்கிப் பயணித்தது. வாகனத் தொடரணிக்கு அம்பலாந்தோட்டையிலும் அமோக வரவேற்பளிக்கப்பட்டது. சக்தி, சிரச, நியூஸ் பெஸ்ட், கொழும்பு துறைமுக நகரம் மற்றும் தேசிய இளைஞர் சேவைகள் மன்றம் ஆகியன இணைந்து இந்த வாகனத் தொடரணியை ஏற்பாடு செய்துள்ளமை குறிப்பிடத்தக்கது."}