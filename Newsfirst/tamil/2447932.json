{"Header": ["\nபொருளாதாரத்தின் முதுகெலும்பாக திகழும் மலையக மக்களின் வாழ்வாதார நிலை – ஒரு தொகுப்பு"], "Time": ["\n03 Apr, 2015\t", "| 2:20 pm ", "\n"], "Url": "https://www.newsfirst.lk/tamil/2015/04/03/%e0%ae%aa%e0%af%8a%e0%ae%b0%e0%af%81%e0%ae%b3%e0%ae%be%e0%ae%a4%e0%ae%be%e0%ae%b0%e0%ae%a4%e0%af%8d%e0%ae%a4%e0%ae%bf%e0%ae%a9%e0%af%8d-%e0%ae%ae%e0%af%81%e0%ae%a4%e0%af%81%e0%ae%95%e0%af%86%e0%ae%b2/", "Content": "நாட்டின் பொருளாதாரத்திற்கு முதுகெலும்பாகத் திகழும் தேயிலைத் தோட்டம் ஈட்டித் தரும் வருமானம்,  மலையக மக்களின் வருமானத்தைப் பெருக்க தவறிவிட்டமை காலத்தின் கொடுமை. பிரித்தானியர் காலம் தொட்டு மலையகத் தமிழர்களின் வாழ்வும் வாழ்வாதாரமும் இன்னும் முன்னேற்றமடையவில்லை. இதேவேளை, 8-8 அடியில் லயன் அறைகள், தகரக் கூரைகளில் வாழும் மலையகத் தமிழர்கள் இந்நாகரீக உலகில் பொது இடங்களிலேயே மலசலம் கழிக்க வேண்டியுள்ள நிலைமை அவர்களின் சுகாதார அவலத்தைக் காட்டுகிறது. நகரங்களில் அசதி போக்க அருந்தப்படும் தேநீருக்கான தேயிலையைத் தயாரிக்க இத்தொழிலாளர்கள் வழங்கும் பங்களிப்பு அசாதாரணமானது. இரத்தத்தை உறிஞ்சும் அட்டைகள், கடும் விஷத்தைக் கக்கும் பாம்புகளுக்கு மத்தியில் இவர்கள் வேலை செய்தாலும் இவர்களின் நாளாந்த அடிப்படை சம்பளம் 450 ரூபாவாகத்தான் உள்ளது. பல அரசுகளில் இப்பிரதேசத்தை பிரதிநிதித்துவப்படுத்தும் தலைவர்கள் அங்கம் வகித்த போதிலும், இவர்களின் வாழ்வில் விடியல் இல்லை. தமது மக்களின் வாழ்வை மேம்படுத்த வேண்டும், தமது பிள்ளைகளின் எதிர்காலம் சிறக்க, சிறந்த கல்வியைத் தர முன்வர வேண்டும், அடிப்படை வசதிகளையாவது செய்து தர வேண்டும் என்று அரசிடம் இவர்கள் வேண்டுகோள் விடுத்த வண்ணமுள்ளனர். மேலும், நகரங்களில் ஒரு கோப்பை தேநீரின் விலையைக் கூட அத்தேயிலையை தயாரிக்கும் தொழிலாளர்களுக்கு வழங்காத இந்த அரசாங்கங்களின் செயற்பாடுகள் வேதனைக்குரிய விடயமாகவே காணப்படுகின்றது. இப்பிரதேசத்தில் காணும் இடங்களில் எல்லாம், பூத்துக்குலுங்கும் அழகு இம்மக்களின் வாழ்வில் சிறிதேனும் வெளிப்பட்டால் இவர்களது வாழ்விலிருந்து காரிருள் விலகும் என்பதே அனைவரின் எதிர்பார்ப்பாகும்."}