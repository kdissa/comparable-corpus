{"Header": ["\nநாவலப்பிட்டியில் வீதி புனரமைக்கப்படாமைக்கு மக்கள் எதிர்ப்பு: அமைச்சரின் பதிலால் அமைதியின்மை"], "Time": ["\n03 Apr, 2019\t", "| 3:57 pm ", "\n"], "Url": "https://www.newsfirst.lk/tamil/2019/04/03/%e0%ae%a8%e0%ae%be%e0%ae%b5%e0%ae%b2%e0%ae%aa%e0%af%8d%e0%ae%aa%e0%ae%bf%e0%ae%9f%e0%af%8d%e0%ae%9f%e0%ae%bf%e0%ae%af%e0%ae%bf%e0%ae%b2%e0%af%8d-%e0%ae%b5%e0%af%80%e0%ae%a4%e0%ae%bf-%e0%ae%aa%e0%af%81/", "Content": "Colombo (News 1st) கம்பளை- நாவலப்பிட்டி, உலப்பனை வீதியின் மரியாவத்தை சந்தியிலிருந்தான வீதி புனரமைக்கப்படாமைக்கு எதிர்ப்பு தெரிவித்து மக்கள் இன்று சில மணித்தியாலங்களாக எதிர்ப்பு நடவடிக்கையில் ஈடுபட்டிருந்தனர். இந்த எதிர்ப்பு நடவடிக்கையில் மகா சங்கத்தினர் உள்ளிட்ட அதிகளவிலான மக்கள் கலந்துகொண்டிருந்தனர். இதன்போது, வீதி புனரமைக்கப்படாமைக்கான காரணம் தொடர்பில் அறிந்துகொள்ள அமைச்சர் லக்‌ஷ்மன் கிரியெல்லவை எதிர்ப்பு நடவடிக்கையில் ஈடுபட்டிருந்த தேரர் ஒருவர் தொலைபேசியில் தொடர்புகொண்டார். தொலைபேசி உரையாடலின் போது அமைச்சர் லக்‌ஷ்மன் கிரியெல்ல வழங்கிய பதிலால் ஆர்ப்பாட்டக்காரர்கள் மத்தியில் அமைதியின்மை ஏற்பட்டது. இதேவேளை, இந்த விடயம் தொடர்பில் அரச தொழில் முயற்சிகள், மலைநாட்டு மரபுரிமைகள் மற்றும் கண்டி அபிவிருத்தி அமைச்சர் லக்‌ஷ்மன் கிரியெல்லவிடம் நியூஸ்ஃபெஸ்ட் வினவியது. குறித்த வீதிக்கு தாம் ஏற்கனவே 50 இலட்சம் ரூபா நிதி ஒதுக்கியதாகவும் ஒப்பந்தத்தைப் பொறுப்பேற்க எவரும் இருக்காததால், அதனை செய்ய முடியாமற்போனதாகவும் அமைச்சர் பதிலளித்தார். மேலும், ஆர்ப்பாட்டத்தின் போது தன்னுடன் தொலைபேசியில் உரையாற்றிய நபர் தேரர் என தனக்குத் தெரியாததால், அவர் தன்னைத் திட்டிய போது தானும் திட்டியதாக அமைச்சர் விளக்கமளித்தார். இந்நிலையில், இந்த சம்பவம் தொடர்பில் விளக்கமளிக்கும் வகையில் அமைச்சர் லக்ஷ்மன் கிரியெல்ல இன்று பிற்பகல் அறிக்கையொன்றை விடுத்துள்ளார். தனது கூற்றினால் ஒரு தேரருக்கோ அல்லது மகாசங்கத்தினருக்கோ களங்கம் ஏற்பட்டிருந்தால் ஒரு பௌத்த பிரஜை என்ற வகையில் அது குறித்து கவலையடைவதாக அமைச்சர் லக்ஷ்மன் கிரியெல்ல அந்த அறிக்கையில் குறிப்பிட்டுள்ளார்."}