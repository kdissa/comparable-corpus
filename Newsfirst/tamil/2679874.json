{"Header": ["\nசர்வதேச விசாரணை தேவையற்றது – சனத் ஜயசூரிய"], "Time": ["\n01 Dec, 2013\t", "| 7:36 am ", "\n"], "Url": "https://www.newsfirst.lk/tamil/2013/12/01/%e0%ae%ae%e0%ae%a9%e0%ae%bf%e0%ae%a4-%e0%ae%89%e0%ae%b0%e0%ae%bf%e0%ae%ae%e0%af%88-%e0%ae%ae%e0%af%80%e0%ae%b1%e0%ae%b2%e0%af%8d-%e0%ae%95%e0%af%81%e0%ae%b1%e0%af%8d%e0%ae%b1%e0%ae%9a%e0%af%8d/", "Content": "இந்தியா நீண்டகாலமாக இலங்கையின் நட்பு நாடாக உள்ளதென தபால் சேவைகள் பிரதி அமைச்சர் சனத் ஜயசூரிய தெரிவித்துள்ளார். இந்தியாவுக்கு விஜயம் மேற்கொண்டுள்ள பிரதி அமைச்சர் திருவனந்தபுரத்தில் ஊடகவியலாளர்களிடம் கருத்து வெளியிட்டபோதே இதனைக் கூறியுள்ளார். இலங்கையில் நடைபெற்ற பொதுநலவாய அரச தலைவர்கள் மாநாட்டில் இந்தியப் பிரதமர் பங்கேற்காமையால் இரு நாடுகளுக்கும் இடையிலான உறவில் விரிசல் ஏற்படாது எனவும் அவர் வலியுறுத்தியதாக த ஹிந்து செய்தி வெளியிட்டுள்ளது. இறுதிக் கட்ட யுத்தத்தின்போது இடம்பெற்றதாக கூறப்படும் சம்பவங்கள் தொடர்பில் சர்வதேச விசாரணை நடத்த வேண்டும் என்ற பிரித்தானிய பிரதமரின் கோரிக்கை ஏற்புடையது அல்லவெனவும் சனத் ஜயசூரிய கூறியுள்ளார். இலங்கை இறைமையும் சட்ட திட்டங்களும் உள்ள நாடு என்ற வகையில் சர்வதேச விசாரணை அநாவசியமானது எனவும் அவர் சுட்டிக்காட்டியதாக த ஹிந்து வெளியிட்டுள்ள செய்தியில் மேலும் குறிப்பிடப்பட்டுள்ளது."}