{"Header": ["\nவர்த்தக அனுமதிப்பத்திரம் இரத்து: பேர்ப்பச்சுவல் ட்ரஷரீஸ் தாக்கல் செய்த அடிப்படை உரிமை மனு நிராகரிப்பு"], "Time": ["\n02 Nov, 2017\t", "| 3:38 pm ", "\n"], "Url": "https://www.newsfirst.lk/tamil/2017/11/02/%e0%ae%b5%e0%ae%b0%e0%af%8d%e0%ae%a4%e0%af%8d%e0%ae%a4%e0%ae%95-%e0%ae%85%e0%ae%a9%e0%af%81%e0%ae%ae%e0%ae%a4%e0%ae%bf%e0%ae%aa%e0%af%8d%e0%ae%aa%e0%ae%a4%e0%af%8d%e0%ae%a4%e0%ae%bf%e0%ae%b0-2/", "Content": "தமது வர்த்தக அனுமதிப்பத்திரம் இரத்து செய்யப்பட்டமைக்கு எதிராக பேர்ப்பச்சுவல் ட்ரஷரீஸ் நிறுவனம் தாக்கல் செய்த அடிப்படை உரிமை மனு உயர் நீதிமன்றத்தினால் இன்று நிராகரிக்கப்பட்டுள்ளது. சட்ட மா அதிபர் முன்வைத்த ஆட்சேபனைகளை அடிப்படையாக வைத்து பிரதம நீதியரசர் பிரியசாத் டெப், புவனேக அலுவிகாரே, நலின் பெரேரா ஆகிய மூவரடங்கிய நீதியரசர்கள் குழாம் இந்த அறிவிப்பை விடுத்துள்ளது. இலங்கை மத்திய வங்கியினால் முதல் நிலை விநியோகஸ்தராக செயற்படுவதற்கு வழங்கப்படும் வர்த்தக அனுமதிப்பத்திரம் ஆறு மாதங்களுக்கு முன்னர் இடைநிறுத்தப்பட்டமைக்கு எதிராக பேர்ப்பச்சுவல் ட்ரஷரீஸ் நிறுவனம் இந்த அடிப்படை உரிமை மனுவை தாக்கல் செய்திருந்தது. மத்திய வங்கியின் நிதிச்சபையினால் கடந்த ஜூலை மாதம் 6 ஆம் திகதி எடுக்கப்பட்ட இந்த தீர்மானத்தை இரத்து செய்யுமாறு கோரி அர்ஜூன் அலோசியசினால் உயர் நீதிமன்றத்தில் இந்த அடிப்படை உரிமை மனு தாக்கல் செய்யப்பட்டிருந்தது. அவ்வாறான அடிப்படை உரிமை மனுவை தாக்கல் செய்யும் சட்டப்பூர்வமான உரிமை பேர்ப்பச்சுவல் ட்ரஷரீஸ் நிறுவனத்திற்கு இல்லையென சட்ட மா அதிபர் திணைக்களம் முன்வைத்த விடயங்களைக் கருத்திற்கொண்ட உயர் நீதிமன்றம், அதனை நிராகரித்துள்ளது."}