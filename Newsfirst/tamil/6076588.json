{"Header": ["\n19 ஆவது அரசியலமைப்புத் திருத்தம், நல்லிணக்க செயற்பாடுகள் குறித்து திருப்தி: ஜோன் கெரி"], "Time": ["\n02 May, 2015\t", "| 1:25 pm ", "\n"], "Url": "https://www.newsfirst.lk/tamil/2015/05/02/19-%e0%ae%86%e0%ae%b5%e0%ae%a4%e0%af%81-%e0%ae%85%e0%ae%b0%e0%ae%9a%e0%ae%bf%e0%ae%af%e0%ae%b2%e0%ae%ae%e0%af%88%e0%ae%aa%e0%af%8d%e0%ae%aa%e0%af%81%e0%ae%a4%e0%af%8d-%e0%ae%a4%e0%ae%bf%e0%ae%b0-10/", "Content": "உத்தியோகப்பூர்வ விஜயம் மேற்கொண்டு இலங்கைக்கு வருகை தந்துள்ள அமெரிக்க இராஜாங்க செயலாளர் ஜோன் கெரி ஜனாதிபதி மைத்திரிபால சிறிசேன, பிரதமர் ரணில் விக்ரமசிங்க மற்றும் வெளிவிவகார அமைச்சர் ஆகியோருடன் இருதரப்பு பேச்சுவார்த்தைகளை நடத்தியுள்ளார். இலங்கையின் எதிர்காலத்தைக் கட்டியெழுப்ப அனைத்து சந்தர்ப்பங்களிலும் அமெரிக்கா ஒத்துழைப்புகளை வழங்குமென அமெரிக்க இராஜாங்க செயலாளர் ஜோன் கெரி இதன்போது கூறியுள்ளார். வெளிவிவகார அமைச்சருடன் நடத்திய பேச்சுவார்த்தையின் பின்னர் வெளிவிவகார அமைச்சில் வெளியிட்ட கூட்டறிக்கையில் அமெரிக்க இராஜாங்க செயலாளர் இந்த விடயத்தைக் குறிப்பிட்டுள்ளார். 19 ஆவது அரசியலமைப்புத் திருத்தம் நிறைவேற்றப்பட்டமை மற்றும் நாட்டில் நல்லிணக்கத்தை ஏற்படுத்துவதற்காக முன்னெடுக்கப்படும் செயற்பாடுகள் குறித்து திருப்தி அடைவதாகவும் அவர் சுட்டிக்காட்டியுள்ளார். இலங்கை ஜனாதிபதி மற்றும் பிரதமர் ஆகியோர் அச்சமின்றி தீர்மானங்களை மேற்கொள்கின்றமை மகிழ்ச்சிக்குரிய விடயம் என்றும் அமெரிக்க இராஜாங்க செயலாளர் குறிப்பிட்டுள்ளார். அனர்த்தங்களை எதிர்நோக்கிய நாடாக அயல் நாடுகளில் ஏற்படுகின்ற இடர் நிலைமைகளி்ன் போது துரிதமாக இலங்கை உதவ முன்வருகின்றமை பாராட்டுக்குரியதாகும் என்றும் ஜோன் கெரி தெரிவித்துள்ளார். பூகம்பத்தால் பாதிக்கப்பட்ட நேபாளத்திற்கு உதவிகளை வழங்குவதற்கு உடனடியாக இலங்கை முன்வந்தமை இதன் வெளிப்பாடாகும் என அவர் மேலும் சுட்டிக்காட்டியுள்ளார்."}