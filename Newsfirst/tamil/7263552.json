{"Header": ["\nசவப்பெட்டியில் வைத்து இழுத்துவரப்பட்ட மணப்பெண் : இங்கிலாந்தில் விநோதம்"], "Time": ["\n04 Jun, 2015\t", "| 4:36 pm ", "\n"], "Url": "https://www.newsfirst.lk/tamil/2015/06/04/%e0%ae%9a%e0%ae%b5%e0%ae%aa%e0%af%8d%e0%ae%aa%e0%af%86%e0%ae%9f%e0%af%8d%e0%ae%9f%e0%ae%bf%e0%ae%af%e0%ae%bf%e0%ae%b2%e0%af%8d-%e0%ae%b5%e0%af%88%e0%ae%a4%e0%af%8d%e0%ae%a4%e0%af%81-%e0%ae%87%e0%ae%b4/", "Content": "திருமணங்களில் வித்தியாசமாகவும் விநோதமாகவும் எதையாவது செய்வது தற்போது வழக்கமாகி வருகின்றது. இங்கிலாந்தில் மணப்பெண் சவப்பெட்டியில் படுத்தவாறே திருமணத்திற்கு வருகை தந்து அனைவரையும் அதிர்ச்சியில் ஆழ்த்தியுள்ளார். இங்கிலாந்தைச் சேர்ந்த 58 வயதான ஜெனி பக்லெப், தனது திருமணத்தின்போது இத்தகைய விநோதத்தை நிகழ்த்தியுள்ளார். இவருக்கும் 51 வயதான கிறிஸ்டோபர் லொக்கெட் என்பவருக்கும் கடந்த சனிக்கிழமை திருமணம் ஏற்பாடாகியிருந்தது. பொதுவாக இங்கிலாந்து திருமணங்களில் மணப்பெண் திருமணம் நடக்கும் இடத்திற்கு குதிரை வண்டி அல்லது விலையுயர்ந்த காரில் ஊர்வலமாக அழைத்து வரப்படுவது தான் வழக்கம். ஆனால், சவப்பெட்டி ஒன்றினை மோட்டார் சைக்கிளுடன் இணைத்து, அதன் மூலம் திருமணம் நடைபெறும் இடத்திற்கு இழுத்துவரப்பட்டுள்ளார் ஜெனி பக்லெப். சவப்பெட்டியைத் திறந்து பார்த்த மணமகனுக்கு, அதிர்ச்சி காத்திருந்தது. உள்ளிருந்து உயிருடன் எழும்பி வெளியே வந்துள்ளார் ஜெனி பக்லெப். அந்த அதிர்ச்சியிலிருந்தவாறே, கையோடு அவரைத் திருமணம் செய்துகொண்டுள்ளார் கிறிஸ்டோபர். கிறிஸ்டோபருக்கு இதுபற்றி முன்கூட்டியே தெரியப்படுத்தப்படவில்லை. மோட்டார் சைக்கிள் அபிமானியான தனது சகோதரர் ரொஜரை கௌரவப்படுத்தும் வகையிலேயே இவ்வாறு ஏற்பாடு செய்ததாக ஜெனி குறிப்பிட்டுள்ளார்."}