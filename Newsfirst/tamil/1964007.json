{"Header": ["\nநாட்டிற்காக வழங்கப்பட்டுள்ள பொறுப்பை நிறைவேற்ற அர்ப்பணிப்புடன் செயற்படுவேன்"], "Time": ["\n04 Apr, 2016\t", "| 7:44 pm ", "\n"], "Url": "https://www.newsfirst.lk/tamil/2016/04/04/%e0%ae%a8%e0%ae%be%e0%ae%9f%e0%af%8d%e0%ae%9f%e0%ae%bf%e0%ae%b1%e0%af%8d%e0%ae%95%e0%ae%be%e0%ae%95-%e0%ae%b5%e0%ae%b4%e0%ae%99%e0%af%8d%e0%ae%95%e0%ae%aa%e0%af%8d%e0%ae%aa%e0%ae%9f%e0%af%8d%e0%ae%9f/", "Content": "அவதூறுகள், விமர்சனங்கள் மற்றும் குற்றச்சாட்டுக்களை விரட்டிச் செல்லாது நாட்டிற்காக வழங்கப்பட்டுள்ள பொறுப்பை மாத்திரம் நிறைவேற்றுவதற்கு அர்ப்பணிப்புடன் செயற்படுவதாக ஜனாதிபதி மைத்திரிபால சிறிசேன தெரிவித்துள்ளார். இன்று ஹக்கல பகுதியில் நடைபெற்ற வைபவம் ஒன்றில் கலந்து கொண்டு உரையாற்றியபோதே ஜனாதிபதி இதனைக் கூறினார். ஹக்கல ஸ்ரீ சங்ககிரி விகாரையில் புதிதாக நிர்மாணிக்கப்பட்ட நுழைவாயிலை திறந்து வைக்கும் வைபவம் ஜனாதிபதி தலைமையில் இன்று முற்பகல் நடைபெற்றது. வைபவத்தில் மகாசங்கத்தினர் அமைச்சர்கள், பாராளுமன்ற உறுப்பினர்கள் உள்ளிட்ட பலர் கலந்து கொண்டிருந்தனர். ஜனாதிபதி தெரிவித்ததாவது; [quote]மிகப் பாரிய பிரச்சினைகளாக ஒருசிலர் எடுத்தியம்புவதற்கு முயற்சிக்கும் பிரச்சினைகளை வேறு நாடுகளுடன் ஒப்பிடுகையில் அந்தப் பிரச்சினைகள் நாமே தீர்வு காணக் கூடியவையாகும். இந்த பிரச்சினைகளுக்கு தீர்வு காணும்போது நாட்டிலுள்ள அனைத்து இன மக்கள் மத்தியிலும் ஒற்றுமை நற்புறவு, நம்பிக்கையை கட்டியெழுப்பி ஒரே சமூகமாக நாட்டை கட்டியெழுப்பும் விடயத்தில் தேரர்கள் முன்னிலை வகிக்க வேண்டும்.[/quote] இந்த வைபவத்தின் பின்னர் ஜனாதிபதி ஸ்ரீ சங்ககிரி விகாரையின் விகாராதிபதி பிபலே குணாநந்த தேரரை சந்தித்து உடல் நலம் குறித்து கேட்டறிந்தார்."}