{"Header": ["\nபல்கலைக்கழக மாணவர்களின் எதிர்ப்பு பேரணி அமைதியின்மை தொடர்பில் விசாரணைகள் ஆரம்பம்"], "Time": ["\n01 Apr, 2015\t", "| 8:47 am ", "\n"], "Url": "https://www.newsfirst.lk/tamil/2015/04/01/%e0%ae%aa%e0%ae%b2%e0%af%8d%e0%ae%95%e0%ae%b2%e0%af%88%e0%ae%95%e0%af%8d%e0%ae%95%e0%ae%b4%e0%ae%95-%e0%ae%ae%e0%ae%be%e0%ae%a3%e0%ae%b5%e0%ae%b0%e0%af%8d%e0%ae%95%e0%ae%b3%e0%ae%bf%e0%ae%a9-2/", "Content": "எதிர்ப்பு பேரணி முன்னெடுத்த பல்கலைக்கழக மாணவர்களுக்கும் பொலிஸாருக்கும் இடையே கொள்ளுப்பிட்டியில் ஏற்பட்ட அமைதியின்மை தொடர்பில் பொலிஸ் விசாரணை ஆரம்பிக்கப்பட்டுள்ளது. பிராந்தியத்திற்கு பொறுப்பான பொலிஸ் அத்தியட்சகரின் தலைமையில் இந்த விசாரணை முன்னெடுக்கப்படுவதாக பொலிஸ் ஊடகப் பேச்சாளர் உதவி பொலிஸ் அத்தியட்சகர் ருவன் குணசேகர தெரிவித்துள்ளார். இந்த அமைதியின்மையில் காயமடைந்த 10 மாணவர்கள் தேசிய வைத்தியசாலையின் திடீர் விபத்துக்கள் பிரிவில் சிகிச்சைபெற்றுக் கொண்டதாக தேசிய வைத்தியசாலையின் பணிப்பாளர் டொக்டர் அனில் ஜாசிங்க தெரிவித்துள்ளார். மாணவர்கள் கற்களை எறிந்ததால் பொலிஸ் உத்தியோகத்தர்கள் ஏழு பேர் காயமடைந்துள்ளனர். காயமடைந்த பொலிஸ் இன்ஸ்பெக்டர் ஒருவர் தேசிய வைத்தியசாலையில் சிகிச்சைபெற்று வருவதாக பொலிஸ் ஊடகப் பேச்சாளர் குறிப்பிட்டுள்ளார். பொலிஸ் கான்ஸ்ரபிள்கள் ஆறு பேர் பொலிஸ் வைத்தியசாலையில் அனுமதிக்கப்பட்டுள்ளனர். பல்கலைக்கழக மாணவர்களின் எதிர்ப்புப் பேரணியை கலைப்பதற்காக நேற்று பிற்பகல் பொலிஸார் நீர்த்தாரை மற்றும் கண்ணீர்ப் புகைப் பிரயோகம் மேற்கொண்டிருந்தமை குறிப்பிடத்தக்கதாகும்."}