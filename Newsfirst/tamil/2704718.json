{"Header": ["\nயாழ். நீதிமன்ற கட்டடத் தொகுதிக்கு சேதம்: மாணவர்கள் அறுவர் சரீரப் பிணையில் விடுதலை"], "Time": ["\n04 Jun, 2015\t", "| 5:47 pm ", "\n"], "Url": "https://www.newsfirst.lk/tamil/2015/06/04/%e0%ae%af%e0%ae%be%e0%ae%b4%e0%af%8d-%e0%ae%a8%e0%af%80%e0%ae%a4%e0%ae%bf%e0%ae%ae%e0%ae%a9%e0%af%8d%e0%ae%b1-%e0%ae%95%e0%ae%9f%e0%af%8d%e0%ae%9f%e0%ae%9f%e0%ae%a4%e0%af%8d-%e0%ae%a4%e0%af%8a/", "Content": "யாழ். நீதிமன்ற கட்டடத் தொகுதிக்கு சேதம் விளைவித்தமைக்காக கைதான சந்தேகநபர்களில் மேலும் 40 பேர் இன்று யாழ். நீதவான் நீதிமன்றத்தில் ஆஜர்படுத்தப்பட்டனர். இவர்களில் பாடசாலை மாணவர்கள் மற்றும் பல்கலைக்கழக மாணவர்கள் 6 பேருக்கு யாழ். நீதவான் இன்று பிணை வழங்கியுள்ளார். தலா இரண்டு இலட்சம் ரூபா வீதமான சரீரப் பிணைகளில் அவர்களை விடுவிக்குமாறு நீதவான் உத்தரவு பிறப்பித்துள்ளார். யாழ். வைத்தியசாலையில் சிகிச்சை பெற்றுவரும் ஒருவர் உட்பட எஞ்சிய 34 சந்தேகநபர்களையும் எதிர்வரும் 8 ஆம் திகதி வரை விளக்கமறியலில் வைக்குமாறும் யாழ். நீதிமன்றம் இன்று உத்தரவிட்டுள்ளது. புங்குடுதீவில் பாடசாலை மாணவி வன்புணர்விற்கு உட்படுத்தப்பட்டு கொலை செய்யப்பட்ட சம்பவத்தைக் கண்டித்து கடந்த மாதம் 20 ஆம் திகதி முன்னெடுக்கப்பட்ட ஆர்ப்பாட்டத்தின்போது யாழ். நீதிமன்ற கட்டடத் தொகுதிக்கு சேதம் விளைவிக்கப்பட்டது. நீதிமன்றத்திற்கு சேதம் ஏற்படுத்திய குற்றச்சாட்டின் பேரில் 135 சந்தேகநபர்கள் கைதுசெய்யப்பட்டு மூன்று பிரிவுகளாக நீதிமன்றத்தில் ஆஜர்படுத்தப்பட்டு விளக்கமறியலில் வைக்கப்பட்டனர். இதன் பிரகாரம், கடந்த முதலாம் திகதி 47 பேர் நீதிமன்றத்தில் ஆஜர்படுத்தப்பட்டு அவர்களில் 45 பேர் எதிர்வரும் 9 ஆம் திகதி வரை விளக்கமறியலில் வைக்கப்பட்டனர். இரண்டு பாடசாலை மாணவர்கள் தலா 05 இலட்சம் ரூபா பெறுமதியான சரீரப் பிணையில் விடுவிக்கப்பட்டனர். சந்தேகநபர்களில் 45 பேர் இரண்டாம் கட்டமாக நேற்று நீதிமன்றத்தில் ஆஜர்படுத்தப்பட்டதை அடுத்து அவர்களை இம்மாதம் 12 ஆம் திகதி வரை விளக்கமறியலில் வைக்குமாறு உத்தரவு பிறப்பிக்கப்பட்டது."}