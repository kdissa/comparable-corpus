{"Header": ["\nதுபாயிலிருந்து நாடு கடத்தப்பட்டனர் மொஹம்மட் சியாம் மற்றும் லங்கா சஜித"], "Time": ["\n02 Apr, 2019\t", "| 7:43 am ", "\n"], "Url": "https://www.newsfirst.lk/tamil/2019/04/02/%e0%ae%a4%e0%af%81%e0%ae%aa%e0%ae%be%e0%ae%af%e0%ae%bf%e0%ae%b2%e0%ae%bf%e0%ae%b0%e0%af%81%e0%ae%a8%e0%af%8d%e0%ae%a4%e0%af%81-%e0%ae%a8%e0%ae%be%e0%ae%9f%e0%af%81-%e0%ae%95%e0%ae%9f%e0%ae%a4-3/", "Content": "Colombo (News 1st) துபாயில் மாகந்துரே மதூஷூடன் கைது செய்யப்பட்ட மொஹம்மட் சித்திக் மொஹம்மட் சியாம் மற்றும் லங்கா சஜித பெரேரா ஆகியோர் நாடு கடத்தப்பட்டுள்ளனர். விசார​ணைகளுக்காக அவர்கள் குற்றப்புலனாய்வுப் பிரிவின் கட்டுப்பாட்டின் கீழ் கொண்டுவரப்பட்டுள்ளதாக பொலிஸ் ஊடகப்பேச்சாளர், பொலிஸ் அத்தியட்சகர் ருவன் குணசேகர தெரிவித்துள்ளார். துபாயிலிருந்து நாடுகடத்தப்படும் பாதாள உலகக்குழு தலைவர் மாகந்துரே மதூஷ் உள்ளிட்டோரை பாதுகாப்புப் பிரிவின் கட்டுப்பாட்டின் கீழ் கொண்டுவருவதற்காக கட்டுநாயக்க பண்டாரநாயக்க சர்வதேச விமான நிலையத்துக்கு விசேட குழுவொன்று அனுப்பப்பட்டிருந்தது. இந்தக் குழுவில் அரச புலனாய்வுப் பிரிவு, குற்றப்புலனாய்வுத் திணைக்களம், போதைப்பொருள் ஒழிப்புப்பிரிவு மற்றும் கொழும்பு குற்றப்புலனாய்வு பிரிவின் 25 அதிகாரிகள் உள்ளடக்கப்பட்டுள்ளதாக பொலிஸார் மேலும் தெரிவித்துள்ளனர். குறித்த குழு 24 மணித்தியாலங்களும் விமான நிலையத்தில் தயார் நிலையில் உள்ளதாக தெரிவிக்கப்படுகின்றது. இதேவேளை, துபாயில் கைது செய்யப்பட்ட கஞ்சிப்பானை இம்ரான் என அழைக்கப்படும் மொஹம்மட் நஷீட் மொஹம்மட் இம்ரான் உள்ளிட்ட நால்வர் கடந்த 29 ஆம் திகதி நாடு கடத்தப்பட்டதுடன் அவர்கள் கைது செய்யப்பட்டமையும் குறிப்பிடத்தக்கது."}