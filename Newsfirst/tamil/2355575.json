{"Header": ["\nஅட்மிரல் ரவீந்திர விஜேகுணரத்னவை கைது செய்து நீதிமன்றில் ஆஜர்படுத்துமாறு உத்தரவு"], "Time": ["\n02 Nov, 2018\t", "| 3:36 pm ", "\n"], "Url": "https://www.newsfirst.lk/tamil/2018/11/02/%e0%ae%85%e0%ae%9f%e0%af%8d%e0%ae%ae%e0%ae%bf%e0%ae%b0%e0%ae%b2%e0%af%8d-%e0%ae%b0%e0%ae%b5%e0%af%80%e0%ae%a8%e0%af%8d%e0%ae%a4%e0%ae%bf%e0%ae%b0-%e0%ae%b5%e0%ae%bf%e0%ae%9c%e0%af%87%e0%ae%95%e0%af%81/", "Content": "Colombo (News 1st) பாதுகாப்புப் படைகளின் தலைமை அதிகாரி அட்மிரல் ரவீந்திர விஜேகுணரத்னவை எதிர்வரும் 9 ஆம் திகதி அல்லது அதற்கு முன்னர் கைது செய்து நீதிமன்றத்தில் ஆஜர்படுத்துமாறு கோட்டை நீதவான் ரங்க திசாநாயக்க குற்றப்புலனாய்வுத் திணைக்களத்திற்கு இன்று உத்தரவிட்டுள்ளார். நீதிமன்றத்தில் ஆஜராக வேண்டிய சந்தேகநபரான லெப்டினன்ட் கமாண்டர் பிரசாத் ஹெட்டியாராச்சியை மன்றில் ஆஜராகாமல், மறைந்திருப்பதற்கு உதவி வழங்கியதாக பாதுகாப்புப் படைகளின் தலைமை அதிகாரி மீது குற்றஞ்சுமத்தப்பட்டுள்ளது. அட்மிரல் ரவீந்திர விஜேகுணரத்ன தொடர்பில் ஏற்கனவே மூன்று சந்தர்ப்பங்களில் நீதிமன்றம் வழங்கிய உத்தரவை நடைமுறைப்படுத்தாததை முன்னிட்டு, குற்றப்புலனாய்வுத் திணைக்களத்தின் மீது நீதவான் குற்றஞ்சுமத்தியிருந்தார். அட்மிரல் ரவீந்திர விஜேகுணரத்ன தொடர்பில் நடவடிக்கை எடுக்காவிடின், குற்றப்புலனாய்வுத் திணைக்கள அதிகாரிகளுக்கு எதிராக சட்ட நடவடிக்கை எடுக்கக்கோரி, பாதிக்கப்பட்டவர்கள் சார்பில் ஆஜரான சட்டத்தரணிகள் மன்றில் சுட்டிக்காட்டியுள்ளனர். வௌ்ளை வேனை பயன்படுத்தி 2008 ஆம் ஆண்டில் கொழும்பில் 11 இளைஞர்கள் கடத்தப்பட்டு காணாமல் ஆக்கப்பட்டமை தொடர்பிலான வழக்கின் 10 ஆவது சந்தேகநபரான லெப்டினன்ட் கமாண்டர் பிரசாத் ஹெட்டியாராச்சியை கைது செய்து மன்றில் ஆஜர்ப்படுத்துமாறு பிடியாணை பிறப்பிக்கப்பட்ட போதிலும் , அவரை கடற்படை முகாமில் ஒழிந்திருப்பதற்கு அனுமதி வழங்கியமை தொடரிபிலேயே வழக்கு தொடரப்பட்டுள்ளது."}