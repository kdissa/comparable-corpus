{"Header": ["\nடெல்லியில் விவசாயிகள் 19 ஆவது நாளாக போராட்டம்: தமிழக நிதித்துறை அமைச்சர் ஆதரவு"], "Time": ["\n01 Apr, 2017\t", "| 3:36 pm ", "\n"], "Url": "https://www.newsfirst.lk/tamil/2017/04/01/%e0%ae%9f%e0%af%86%e0%ae%b2%e0%af%8d%e0%ae%b2%e0%ae%bf%e0%ae%af%e0%ae%bf%e0%ae%b2%e0%af%8d-%e0%ae%b5%e0%ae%bf%e0%ae%b5%e0%ae%9a%e0%ae%be%e0%ae%af%e0%ae%bf%e0%ae%95%e0%ae%b3%e0%af%8d-19-%e0%ae%86/", "Content": "இந்தியத் தலைநகர் டெல்லியில் தமிழக விவசாயிகள் நடத்திவரும் போராட்டம் 19 ஆவது நாளாகத் தொடர்கின்றது. விவசாயிகளின் இந்தப் போராட்டத்திற்கு தமிழக நிதித்துறை அமைச்சர் ஜெயக்குமார் நேற்று நேரில் சென்று ஆதரவு தெரிவித்துள்ளார். ஜி.எஸ்.டி மசோதா குறித்த மாநில அமைச்சர்களின் கூட்டத்தில் கலந்துகொள்வதற்காக டெல்லி சென்ற அமைச்சர் ஜெயக்குமார், விவசாயிகளின் போராட்டத்தில் கலந்து கொண்டுள்ளார். இதன்போது, தமிழக விவசாயிகளின் கோரிக்கை நியாயமானது எனவும் இதை நிறைவேற்றுவது மத்திய அரசின் கைகளில் உள்ளதெனவும் ஜெயக்குமார் குறிப்பிட்டுள்ளார். தேசிய தென்னிந்திய நதிகள் இணைப்பு சங்க மாநிலத் தலைவர் அய்யாக்கண்ணு தலைமையில் சுமார் 100 விவசாயிகள் போராட்டத்தில் ஈடுபட்டு வருகின்றனர். விவசாயிகளுக்கு வறட்சி நிவாரணம் வழங்க வேண்டும், விவசாயிகளின் தற்கொலையைத் தடுக்க வேண்டும், ஓய்வூதியம் வழங்க வேண்டும், காவிரி மேலாண்மை வாரியம் அமைக்க வேண்டும் என பல கோரிக்கைகளை வலியுறுத்தி விவசாயிகள் போராட்டத்தில் ஈடுபட்டுள்ளனர்."}