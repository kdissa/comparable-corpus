{"Header": ["\nநீர்கொழும்பில் எதிர்ப்பில் ஈடுபட்ட மீனவர்களுடன் நாளை கலந்துரையாடல் – மஹிந்த அமரவீர"], "Time": ["\n02 Feb, 2016\t", "| 7:01 am ", "\n"], "Url": "https://www.newsfirst.lk/tamil/2016/02/02/%e0%ae%a8%e0%af%80%e0%ae%b0%e0%af%8d%e0%ae%95%e0%af%8a%e0%ae%b4%e0%af%81%e0%ae%ae%e0%af%8d%e0%ae%aa%e0%ae%bf%e0%ae%b2%e0%af%8d-%e0%ae%8e%e0%ae%a4%e0%ae%bf%e0%ae%b0%e0%af%8d%e0%ae%aa%e0%af%8d%e0%ae%aa/", "Content": "நீர்கொழும்பில் நேற்று (01) எதிர்ப்பில் ஈடுபட்ட மீனவர்களுடன் நாளைய தினம் கலந்துரையாடலில் ஈடுபட தயாராகவுள்ளதாக கடற்றொழில் அமைச்சர் மஹிந்த அமரவீர தெரிவித்துள்ளார். தடை செய்யப்பட்ட எந்தவொரு மீன்பிடி உபகரணங்களையும் பயன்படுத்தி மீன்பிடிப்பதற்கு இடமளிக்கப் போவதில்லை என அமைச்சர் கூறியுள்ளார். தடை செய்யப்பட்ட மீன்பிடி உபகரணங்களுக்கு அனுமதி வழங்கப்பட்டுள்ளதாக தெரிவித்து நீர்கொழும்பு மீனவர்கள் முன்னெடுத்த எதிர்ப்பு நடவடிக்கையை அடுத்தே அமைச்சர் இதனைக் கூறியுள்ளார். மேலும் தடை செய்யப்பட்ட உபகரணங்களை பயன்படுத்துபவர்களை கைது செய்வதற்கான நடவடிக்கைகள் தற்போது முன்னெடுக்கப்பட்டுள்ளதாக கடற்றொழில் அமைச்சர் மஹிந்த அமரவீர குறிப்பிட்டார். நேற்று முன்னெடுக்கப்பட்ட இந்த எதிர்ப்பு நடவடிக்கை காரணமாக சிலாபம் – கொழும்பு பிரதான வீதியின் புத்தளம் பகுதியின் போக்குவரத்துக்கு பாதிப்பு ஏற்பட்டது. நீர்கொழும்பு, திருகோணமலை, மன்னார், கல்பிட்டி உள்ளிட்ட பல பகுதிகளைச் சேர்ந்த மீனவர்கள் எதிர்ப்பில் ஈடுபட்டதுடன், மீன்பிடி நடவடிக்கைகளிலிருந்தும் நேற்றைய தினம் விலகியிருந்தனர். சட்ட விரோத லைலா மற்றும் சுருக்கு மீன்படி உபரணங்கள் அரசாங்கத்தினால் தடைசெய்யப்பட்டாலும் அவற்றை வேறு விதமாக நடைமுறைப்படுத்த அரசாங்கம் அனுமதியளித்துள்ளதாக எதிர்ப்பில் ஈடுபட்ட மீனவர்கள் கூறினர். மீனவர்களின் எதிர்ப்பினால் ரயில் போக்குவரத்திற்கும் இடையூறு விளைவிக்கப்பட்டது."}