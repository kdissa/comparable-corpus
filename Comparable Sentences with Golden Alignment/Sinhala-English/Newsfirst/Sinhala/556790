si_556790_0	ලෝක ඒඩ්ස් දිනය අදට යෙදී තිබේ
si_556790_1	Test Today හෙවත් අද ම පරික්ෂා කරගමු යන්න මෙවර එහි තේමාව ය
si_556790_2	මෙරට තුළ සතියකට එච්.අයි.වී. ආසාදිතයින් සිව් දෙනෙකු වාර්තා වන බව ජාතික ලිංගාශ්‍රිත රෝග හා ඒඩ්ස් මර්දන වැඩසටහන පවසයි
si_556790_3	එහි අධ්‍යක්ෂ වෛද්‍ය සිසිර ලියනගේ මහතා පැවසුවේ, වාර්ෂිකව මෙරට තුළ ඒඩ්ස් තත්ත්වයට පත්ව, පුද්ගලයින් 20ත් 25ත් අතර සංඛ්‍යාවක් මිය යන බව ය
si_556790_4	ජාතික ලිංගාශ්‍රිත රෝග හා ඒඩ්ස් මර්දන වැඩසටහන පවසන්නේ, අනාරක්ෂිත ලිංගික සබඳතා මෙරට තුළ එච්.අයි.වී. ආසාදිතයින් සංඛ්‍යාව ඉහළ යාමට හේතු වී ඇති බව ය
si_556790_5	තමන්ට එච්.අයි.වී. ආසාදනය වූ බවට නොදන්නා පුද්ගලයින් 1800ක් පමණ මෙරට තුළ සිටින බව ද වෛද්‍ය සිසිර ලියනගේ මහතා පැවසී ය
si_556790_6	එච්.අයි.වී. ශරීර ගත වූවන් සඳහා ජාතික ලිංගාශ්‍රිත රෝග / ඒඩ්ස් මර්දන වැඩසටහන හරහා නොමිලේ ප්‍රතිකාර ලබා දෙන බැවින් නොපමාව එම පහසුකම් ලබා ගැනීම සඳහා පැමිණෙන්නැයි ජාතික ලිංගාශ්‍රිත රෝග හා ඒඩ්ස් මර්දන වැඩසටහන දැනුම් දෙයි
