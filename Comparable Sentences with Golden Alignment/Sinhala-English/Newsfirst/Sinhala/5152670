si_5152670_0	ජනාධිපතිවරයා සහභාගී වූ රැස්වීමකට ගිනි අවියක් රැගෙන ආ බව කියන සිද්ධියට අදාළව අත්අඩංගුවට ගෙන සිටි යුද හමුදා සෙබළා සහ පොලිස් නිලධාරීන් දෙදෙනා අද ඇපමත මුදා හැරිණ
si_5152670_1	සැකකරුවන් මුදා හැරුණේ, අඟුණුකොළපැලස්ස මහේස්ත්‍රාත් අධිකරණයට ඉදිරිපත් කිරීමෙන් අනතුරුව ය
si_5152670_2	අගුණුකොළපැලැස්සේ පැවති ශ්‍රී ලංකා නිදහස් පක්ෂ රැස්වීමකට ගිනිඅවියක් සමග පැමිණි බව කියන යුද හමුදා සෙබළෙකු පසු ගිය දා අත්අඩංගුවට ගැනිණ
si_5152670_3	පොලීසිය එහිදී පැවසුවේ, මෙම සෙබළා පාර්ලිමේන්තු මන්ත්‍රී නාමල් රාජපක්ෂ මහතා සමග පැමිණි අයෙකු ලෙස හඳුන්වා දී ඇති බව ය
si_5152670_4	පරීක්ෂණවලින් පසුව එදින එම ස්ථානයේ ආරක්ෂාව භාරව සිටි සහකාර පොලිස් අධිකාරීවරයෙකු ඇතුළු පොලිස් නිලධාරීන් දෙදෙනෙකු ද අත්අඩංගුවට ගැනිණ
si_5152670_5	අද මෙම තිදෙනා අධිකරණයට ඉදිරිපත් කළ අවස්ථාවේ දැඩි ඇප කොන්දේසි මත මුදා හරින ලෙස අඟුණුකොළපැලස්ස මහේස්ත්‍රාත්වරයා නියෝග කළේ ය
si_5152670_6	ඒ අනුව ඔවුන් මුදා හැරුණේ එක් අයෙකුට රුපියල් ලක්ෂ දෙක බැගින් වූ ශරීර ඇප 2ක් හා රුපියල් 25,000 බැගින් වූ මුදල් ඇපයක් මතයි
si_5152670_7	සැකකරුවන්ට සෑම ඉරිදා දිනක ම කොළඹ අපරාධ විමර්ශන කොට්ඨාසයේ පෙනී සිටින ලෙස නියෝග කළ මහෙස්ත්‍රාත්වරයා නඩුව ජූලි මස 14 වනදා දක්වා කල් තැබී ය
