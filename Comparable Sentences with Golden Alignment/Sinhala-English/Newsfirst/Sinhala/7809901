si_7809901_0	රුපියල් මිලියන 125ක අල්ලස් මුදලක් ලබා ගැනීමේ සිද්ධියේ සැකකරුවන් වූ රේගු නිලධාරීන් තිදෙනා අද ඇප මත මුදා හැර තිබේ
si_7809901_1	ඒ, ඔවුන් කොළඹ ප්‍රධාන මහේස්ත්‍රාත් ගිහාන් පිලපිටිය මහතා හමුවට ඉදිරිපත් කළ අවස්ථාවේදී ය
si_7809901_2	කොළඹ ප්‍රධාන මහේස්ත්‍රාත්වරයා නියෝග කළේ, එක් අයෙකුට රුපියල් ලක්ෂ 50 බැගින් වූ ශරිර ඇප 3ක් සහ රුපියල් ලක්ෂය බැගින් වූ මුදල් ඇප මත ඔවුන් මුදා හරින ලෙස ය
si_7809901_3	මීට අමතරව ‍එම රේගු නිලධාරීන්ට විදේශ ගත වීම තහනම් කෙරුණු අතර සෑම මාසයක ම අවසන් ඉරිදා දිනයේ අල්ලස් හා දූෂණ විමර්ශන කොමිස‍ම හමුවට වාර්තා කිරීමට ද නියම කෙරිණි
si_7809901_4	මෙරටට මෝටර් රථ අමතර කොටස් ආනයනය කරන ව්‍යාපාරිකයෙකුගෙන් අයවිය යුතු රේගු බදු අය නොකර සිටීම සඳහා මෙම අල්ලස් මුදල ලබා ගත් බවට මොවුන්ට චෝදනා එල්ල වී තිබිණි
