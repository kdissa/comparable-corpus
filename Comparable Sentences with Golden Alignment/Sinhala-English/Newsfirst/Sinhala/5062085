si_5062085_0	COLOMBO (News 1st) – දිවංගත ජනාධිපති රණසිංහ ප්‍රේමදාස මහතාගේ 26 වන ගුණ සැමරුම අද අලුත්කඩේ පිහිටි ඒ මහතාගේ පිළිරුව අභියසදී සිදු කෙරිණි
si_5062085_1	ඒ, ජනාධිපති මෛත්‍රීපාල සිරිසේන, අග්‍රාමාත්‍ය රනිල් වික්‍රමසිංහ මහත්වරුන් ඇතුළු ප්‍රේමදාස පවුලේ ඥාතීන් හිතවතුන් අතුළු පිරිසකගේ සහභාගීත්වයෙනි
si_5062085_2	උත්සවය ආරම්භ කෙරුණේ, පැමිණ සිටි පිරිස ආගමික වතාවත්වල පිහිටුවීමෙන් අනතුරුව ය
si_5062085_3	රණසිංහ ප්‍රේමදාස මහතාගේ පිළිරුවට මල් මාළයක් පැළඳවීම කොළඹ පුරපතිනී රෝසි සේනානායක මහත්මිය අතින් සිදු කෙරුණු අතර ඉන් අනතුරුව ජනාධිපතිතුමා ප්‍රමුඛ පිරිස පිළිරුවට පුෂ්පෝපහාර දැක්වූහ
si_5062085_4	කොළඹ නගර සභාවෙන් සිය දේශපාලන දිවිය ආරම්භ කළ රණසිංහ ප්‍රේමදාස මහතා පාර්ලිමේන්තු මන්ත්‍රීවරයෙකු , ආමාත්‍යවරයෙකු, අග්‍රාමාත්‍යවරයෙකු මෙන්ම මෙරට දෙවැනි විධායක ජනාධිපතිවරයා ලෙස ශ්‍රී ලාංකේය සමාජයට කළ මෙහෙය අති විශිෂ්ටයි
si_5062085_5	ඔහු විසින් හඳුන්වා දුන් සැමට සෙවන සංකල්පය යටතේ ආරම්භ කළ උදා ගම්මාන සංකල්පය දෙස් විදෙස්හි ඇගයීමට ලක් වූයේ එහි තිබූ කාලීන වැදගත්කම හේතුවෙනි
si_5062085_6	දුප්පතුන් නගා සිටුවීමට හඳුන්වා දුන් ජනසවිය සහනාධාරය සේම පාසල් ළමයින්ට නිල ඇඳුම් ලබා දීමේ වැඩපිළිවෙළ ද රණසිංහ ප්‍රේමදාස මහතාගේ දේශපාලන දිවියේ වැදගත් තීරණ අතර වේ
si_5062085_7	1993 වසරේ මැයි පෙළපාලියක් සංවිධාන කරන අතරතුර කොළඹ ආමර් වීදියේදී එල්.ටී.ටී.ඊ. මරාගෙන මැරෙන බෝම්බ ප්‍රහාරයකින් අනපේක්ෂිත ලෙස දැයෙන් සමුගත් රණසිංහ ප්‍රේමදාස මහතා මෙරට ජන හදවත් තුළ සදා අමරණීය වන නායකයෙකි
