si_331967_0	යහපාලනය සාධනයෙහිලා එකාවන්ව කැප වීමට අධිෂ්ඨාන කර ගන්නා ලෙස ජනාධිපති මෛත්‍රිපාල සිරිසේන මහතා මැයි දිනය වෙනුවෙන් පණිවුඩයක් නිකුත් කරමින් සමස්ත කම්කරු ජනතාවගෙන් ඉල්ලීමක් කර තිබේ
si_331967_1	මැයි දිනය වෙනුවෙන් පණිවුඩයක් නිකුත් කරන ජනාධිපතිවරයා පැවසුවේ, කම්කරු හිතෛෂී පාලනයක් තුළින් වඩාත් නිදහස් හා ප්‍රජාතන්තවාදී ලෙස මෙවර මැයි දිනය සැමරීමට කම්කරු පන්තියට අවස්ථාවක් උරුමකර දීමට හැකි වීම පිළිබදව සතුටට පත්වන බව ය
si_331967_2	ශ්‍රී ලාංකේය ජනතාවට උද්යෝගයෙන් හා අභිමානයෙන් යුතුව ක්‍රියාශිලී වීම සඳහා අවශ්‍ය ප්‍රජාතාන්ත්‍රික නිදහසත්, වැඩබිමට කාර්මික සාමයත් සංවිධානය වීමේ හා ක්‍රියාකාරී වීමේ අයිතියත් මේ වනවිට රට තුළ ස්ථාපිත වී ඇති බව ද ජනාධිපතිවරයා සිය පණිවුඩයෙන් සිහිපත් කර තිබේ
si_331967_3	පරිත්‍යාගය තුළින් ලබාගත් ජයග්‍රහන රැක ගැනීමට නම් සාමූහික බැඳීම නිරුපද්‍රිතව රැකගත යුතු බව ජනාධිපතිවරයා නිකුත් කළ මැයි දින පණිවුඩයේ වැඩිදුරටත් සඳහන් වේ
si_331967_4	ශ්‍රමයට නිසි ගෞවරයක් සහ ඇගයීම ලබා දෙමින් කම්කරු අයිතීන් තහවුරු කර ඔවුන්ගේ ජීවන අපේක්ෂාවන් ඉටු කර ගැනීමට අවශ්‍ය පසුබිම සලසා දීම රජයේ අපේක්ෂාව බව අග්‍රාමාතය රනිල් වික්‍රමසිංහ මහතා සිය මැයි දින පණිවුඩයෙන් පවසයි
si_331967_5	උදා වූ නව දේශපාලන සංස්කෘතිය වැඩබිමේ අරගලය ජය ගැනීමට හා දේශයේ දියුණුවට කැපවීමට ශක්තියක් වේවා යැයි අග්‍රාමාතවරයාගේ ප්‍රාර්ථනය වේ
si_331967_6	අග්‍රාමාතයවරයා සිය පණිවුඩයෙන් වැඩිදුරටත් පෙන්වා දෙන්නේ තිරසර සංවර්ධන ක්‍රියාදාමයක් තුළ දේශය ගොඩනැංවීමට හා ජනතාවගේ ජීවිත සමෘද්ධිමත් කිරීමට පෙළ ගැසිය යුතු බව ය
