si_4066271_0	ජපානයේ යමගුචිහි පැවැත්වෙන 23 ලෝක බාලදක්ෂ ජම්බෝරියේදී අද ශ්‍රී ලංකා දිනය සමරනු ලැබීය
si_4066271_1	එම සැමරුම පැවැත්වුණේ, සෙසු රටවල බාලදක්ෂයින්ගේ සහ බාලදක්ෂ නායකයින්ගේ ද සහභාගිත්වයෙනි
si_4066271_2	අද ශ්‍රී ලංකා දිනය වෙනුවෙන් මෙරට බාලදක්ෂයින් සංවිධානය කළ සංස්කෘතිකාංගවලින් සමන්විත පෙරහැර නැගෙනහිර මධ්‍යස්ථානයේ ඔකාටා උප කඳවුරේ සිට ෆූජි උප කඳවුර දක්වා ගමන් කළේ ය
si_4066271_3	ශ්‍රී ලංකා කණ්ඩායමේ සියලු ම බාලදක්ෂයින් එහි විවිධ සංස්කෘතික හා නර්තන අංගයන් ඉදිරිපත් කරමින් ඊට එක්ව සිටියහ
si_4066271_4	රටවල් 150ක බාලදක්ෂයින් 33,000 කඳවුරුලා සිටින කඳවුරු භූමිය මධ්‍යයේ ගමන් කළ මේ පෙරහැර කාගේත් අවධානය දිනා ගැනීමට සමත් විය
si_4066271_5	මේ අතර ලෝක බාලදක්ෂ කමිටුවේ සභාපති අර්මන්ඩෝ ගොන්සාල්වේස් මහතා ඇතුළු නිලධාරීන් රැසක් මෙම පෙරහැර පිළිගැනීම සඳහා පැමිණ සිටීම විශේෂත්වයකි
si_4066271_6	අනතුරුව විශේෂ සංස්කෘතික සංදර්ශනයක් ද ශ්‍රී ලංකා කඳවුරු භූමිය තුළ පැවැත් විණ
