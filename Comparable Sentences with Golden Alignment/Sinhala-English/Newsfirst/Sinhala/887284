si_887284_0	වෛද්‍යවරු නොමැතිව වසා දමා තිබූ රෝහල් 27ක් නැවත විවෘත කිරීමට සෞඛ්‍ය අමාත්‍යංශය පියවර ගෙන තිබේ
si_887284_1	සෞඛ්‍ය සේවා නියෝජ්‍ය අධ්‍යක්ෂ ජනරාල් වෛද්‍ය අමල් හර්ෂ ද සිල්වා මහතා සඳහන් කළේ, මේ යටතේ උතුරු සහ නැගෙනහිර පළාත්වල රෝහල් නැවත විවෘත කෙරෙන බව ය
si_887284_2	මෙවර සීමා වාසික වෛද්‍ය පත්වීම් අනුව එම රෝහල් සඳහා වෛද්‍යවරුන් අනුයුක්ත කිරීමට පියවර ගන්නා බව ද ඔහු සඳහන් කළේ ය
si_887284_3	මේ අනුව සීමා වාසික වෛද්‍යවරුන් 311 දෙනෙකුගෙන් 27 දෙනෙකු වසා දමා තිබූ මෙම රෝහල් සඳහා යෙදවීමට නියමිත ය
si_887284_4	නියෝජ්‍ය සෞඛ්‍ය සේවා අධ්‍යක්ෂ ජනරාල්වරයා වැඩිදුරටත් සඳහන් කළේ, මෙම රෝහල්වල වෛද්‍යවරුන්ට අවශ්‍ය පහසුකම් ලබා දෙන ලෙස අදාළ පළාත් අමාත්‍යවරුන් වෙත දැනුම් දී ඇති බව ය
si_887284_5	ග්‍රාමීය ප්‍රදේශවල රෝගීන්ට ඉහළ ප්‍රතිකාර සේවාවක් ලබා දීම මෙමගින් අපේක්ෂා කරන බව ද වෛද්‍ය අමල් හර්ෂ ද සිල්වා මහතා ප්‍රකාශ කළේ ය
