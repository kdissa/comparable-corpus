si_2962577_0	ශ්‍රී ලංකා මහ බැංකුවේ අවසරයකින් තොරව ගාල්ල ප්‍රදේශයේ විදේශීය මුදල් හුවමාරු කළ මධ්‍යස්ථාන 2ක් වටලා සැකකරුවන් 7 දෙනෙකු අත්අඩංගුවට ගෙන තිබේ
si_2962577_1	පොලීසිය පැවසුවේ, එම සැකකරුවන් ගාල්ල මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 14 වන දා දක්වා රක්ෂිත බන්ධනාගාර ගත කර ඇති බව ය
si_2962577_2	ශ්‍රී ලංකා මහ බැංකුවේ අවසරයකින් තොරව ගාල්ල ප්‍රදේශයේ විදේශීය මුදල් මිලදී ගැනීම හා විකිණීම සිදු කරන බවට ලද පැමිණිල්ලක් අනුව අපරාධ පරීක්ෂණ දෙපාර්තමේන්තුව පරීක්ෂණ ආරම්භ කර තිබිණි
si_2962577_3	පොලීසිය පැවසුවේ, ඒ අනුව සිදු කළ විමර්ශනවලදී ආයතන 2ක් වටලා විවිධ රටවල මුදල් සහ විදේශීය මුදල් මාරු කර දුන් මෙන් ම ඊට අනුබල දුන් සැකකරුවන් 07 දෙනෙකු අත්අඩංගුවට ගත් බව ය
si_2962577_4	එලෙස අත්අඩංගුවට ගෙන ඇත්තේ, ගාල්ල ප්‍රදේශයේ පදිංචි පුද්ගලයින් පිරිසකි
si_2962577_5	අපරාධ පරීක්ෂණ දෙපාර්තමේන්තුව ඒ පිළිබඳ වැඩිදුර පරීක්ෂණ ආරම්භ කර තිබේ
