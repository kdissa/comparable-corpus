si_9521480_0	COLOMBO (News 1st) – මහනුවර ආශ්‍රිත ප්‍රදේශවල සුරා සල් ලබන 5 වන දා සිට 15 වන දා දක්වා වසා තැබෙන බව සුරාබදු දෙපාර්තමේන්තුව පවසයි
si_9521480_1	ඒ, ශ්‍රී දළදා මළිගාවේ ඓතිහාසික ඇසළ පෙරහැර මංගල්‍ය හේතුවෙනි
si_9521480_2	ඒ අනුව එම කාල සීමාව තුළ කඩවත්සතර, ගගවට කෝරළය ප්‍රදේශීය ලේකම් කොට්ඨාසය තුළ හා පේරාදෙණිය , කටුගස්තොට, අලදෙණිය, අඹතැන්න, මඩවල, මැණික්හින්න, දිගන හා තලාතුඹය ප්‍රදේශවල සියලු සුරා සල් වසා තැබෙනු ඇති
si_9521480_3	දළදා මාළිගාවේ සිට කිලෝමීටර් 8ක දුර සීමාවක් තුළ පවතින සිල්ලරට විකිණීමේ බලපත්‍ර සහ විශේෂ බලපත්‍ර ස්ථාන වසා තැබිය යුතු ය
si_9521480_4	අදාළ කාලසීමාව තුළ අක්‍රමිකතාවන්හි නිරත වන සුරාබදු බලපත්‍රලාභීන්ට එරෙහිව මෙන්ම නීති විරෝධී මත්පැන් හා මත්ද්‍රව්‍ය ජාවාරම්වල නිරත වන්නන්ට එරෙහිව දැඩිව නීතිය ක්‍රියාත්මක කරන බව ද සුරාබදු දෙපාර්තමේන්තුව සඳහන් කළේ ය
si_9521480_5	මේ අතර ශ්‍රී දළදා මාළිගාවේ ඓතිහාසික ඇසළ පෙරහැර මංගල්‍යයේ සිව් මහා දේවාලයන්හි කප් සිටුවීමේ මංගල්‍ය අද උදෑසන යෙදෙනු සුබ මොහොතින් සිදු කෙරිණි
