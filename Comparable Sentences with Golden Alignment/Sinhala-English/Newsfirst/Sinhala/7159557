si_7159557_0	පකිස්ථාන අග්‍රාමාත්‍ය නවාස් ෂරීෆ් මහතා නිල සංචාරයක් සඳහා අද දිවයිනට පැමිණීමට නියමිත බව විදේශ කටයුතු අමාත්‍යංශය පවසයි
si_7159557_1	ජනාධිපති මෛත්‍රීපාල සිරිසේන මහතාගේ ආරාධනයකට අනුව දිවයිනට පැමිණෙන පකිස්ථාන අග්‍රාමාත්‍යවරයා ලබන 06 වන දා දක්වා මෙරට රැඳී සිටීමට නියමිත ය
si_7159557_2	අද දිවයිනට පැමිණෙන අග්‍රාමාත්‍ය නවාස් ෂරීෆ් මහතා සහ බෙකම් කල්සුම් ෂරීෆ් මහත්මිය කටුනායක ගුවන් තොටුපොළේදී අගමැති රනිල් වික්‍රමසිංහ මහතා විසින් පිළිගනු ලබයි
si_7159557_3	විදේශ කටයුතු අමාත්‍යංශය පැවසුවේ, පකිස්ථාන අග්‍රාමාත්‍යවරයා පිළිගැනීමේ නිල උත්සවය ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් හෙට ජනාධිපති ලේකම් කාර්යාලයේදී පැවැත්වෙන බව ය
si_7159557_4	පකිස්ථාන අග්‍රාමාත්‍යවරයා මෙම සංචාරය තුළදී ජනාධිපති මෛත්‍රීපාල සිරිසේන මහතා, අග්‍රාමාත්‍ය රනිල් වික්‍රමසිංහ මහතා සහ කැබිනට් අමාත්‍යවරුන් සමග නිල සාකච්ඡා පැවැත්වීමට නියමිත ය
si_7159557_5	විදේශ කටයුතු අමාත්‍යංශය පැවසුවේ, පකිස්ථාන අග්‍රාමාත්‍ය නවාස් ෂරීෆ් මහතා මෙම සංචාරය අතරතුරදී සෞඛ්‍ය, විද්‍යා හා තාක්ෂණ, වෙළෙඳ හා සංස්කෘතික යන ක්ෂේත්‍ර සම්බන්ධයෙන් ද්විපාර්ශවික නෛතික ලේඛන කිහිපයකට අත්සන් තැබීමට අපේක්ෂා කරන බව ය
si_7159557_6	පකිස්ථාන අග්‍රාමාත්‍යවරයා මෙරට රැඳී සිටින කාලය තුළදී ‍ඓතිහාසික මහනුවර නගරයේ සංචාරයක නිරත වීමට නියමිතව තිබේ
