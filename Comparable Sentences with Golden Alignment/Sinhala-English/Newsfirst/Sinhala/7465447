si_7465447_0	COLOMBO (News 1st) – මහ බැංකු බැඳුම්කර වංචාවේ සැකකරුවෙකු වන හිටපු මහ බැංකු අධිපති අර්ජුන මහේන්ද්‍රන් මහතා ඉදිරි විමර්ශන කටයුතු සඳහා මෙරටට භාර දෙන්නැයි සිංගප්පූරු රජයෙන් ලිඛිත ඉල්ලීමක් කිරීමට නීතිපති දෙපාර්තමේන්තුව තීරණය කර තිබේ
si_7465447_1	නීතිපති ජයන්ත ජයසූරිය මහතා ප්‍රකාශ කළේ, අදාළ ඉල්ලීමට ප්‍රතිචාර ලැබුණු පසු එරට රජයේ දැනුම් දීම මත අවශ්‍ය ඕනෑම අවස්ථාවක විශේෂ කණ්ඩායමක් සිංගප්පූරුව වෙත යැවීමට සැලසුම් කර ඇති බව ය
si_7465447_2	ඔහු මෙරටට ගෙන්වා ගැනීමට අවශ්‍ය සියලු නීතිමය සහයන් සිංගප්පූරු රජයට ලබා දීමට කටයුතු කරන බව ද නීතිපතිවරයා ප්‍රකාශ කළේ ය
si_7465447_3	මහ බැංකු බැඳුම්කර ගනුදෙනුව සම්බන්ධයෙන් සිදු කෙරෙන විමර්ශන සඳහා සිව් පුද්ගල කණ්ඩායමක් ද ක්‍රියාත්මක ය
si_7465447_4	ශ්‍රී ලංකා මහ බැංකුවේ හිටපු අධිපති අර්ජුන මහේන්ද්‍රන් මහතා සිංගප්පූරුවේ රැඳී සිටින බව ජාත්‍යන්තර පොලීසිය තහවුරු කළේ ය
si_7465447_5	නීතිපති දෙපාර්තමේන්තුව පසුගිය 24 වන දා කොටුව මහේස්ත්‍රාත් අධිකරණයට දැනුම් දුන්නේ, ජාත්‍යන්තර පොලීසියේ සිංගප්පූරු ශාඛාව අපරාධ පරීක්ෂණ දෙපාර්තමේන්තුවට එය නිල වශයෙන් දැනුම් දී ඇති බව ය
si_7465447_6	හිටපු මහ බැංකු අධිපති අර්ජුන මහේන්ද්‍රන් මහතා අත්අඩංගුවට ගෙන අධිකරණයට ඉදිරිපත් කිරීම සඳහා මේ වන විටත් ජාත්‍යන්තර පොලීසිය හරහා රතු නිවේදන ද නිකුත් කර අවසන් ය
