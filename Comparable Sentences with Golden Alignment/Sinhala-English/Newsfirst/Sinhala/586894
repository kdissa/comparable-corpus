si_586894_0	අන්තර් විශ්වවිද්‍යාල භික්ෂු බල මණ්ඩලය සංවිධානය කළ විරෝධතාවක් විසුරුවා හැරීමට පොලිසිය ජල හා කඳුළු ගෑස් ප්‍රහාරයක් එල්ල කළේය
si_586894_1	පොලීසිය මෙම පියවර ගත්තේ අධිකරණ නියෝග නොතකා විරෝධතාවට එක්වූවන් කොළඹ කොටුවේ, ලෝටස් පාර ඔස්සේ ජනාධිපති කාර්යාලය දෙසට ගමන් කිරීමට උත්සාහකිරීම හේතුවෙනි
si_586894_2	පසුව පිරිස සෙරමික් මංසන්ධියට පැමිණ යළි විරෝධය පළ කරන්නට විය
si_586894_3	එම අවස්ථාවේදී ද පොලීසිය ඔවුන් පලවා හැරීමට ජල ප්‍රහාර එල්ල කළේය
si_586894_4	අනතුරුව කොටුව දුම්රියපොළ ඉදිරිපිටට පැමිණි පිරිස ද විසුරුවා හැරිණි
si_586894_5	මෙම විරෝධතාව සංවිධානය කර තිබුණේ පෞද්ගලික වෛද්‍ය විද්‍යාලය වසාදමන ලෙස බලකරමින් ය
si_586894_6	භික්ෂු සිසුන් සරසවිවලට බඳවා ගැනීම කප්පාදු කර ඇතැයි ද ඔවුන් ප්‍රකාශ කළේය
si_586894_7	මෙම විරෝධතාව හේතුවෙන් කාර්යාල සේවකයින් ඇතුළු පොදු ජනතාව දැඩි අපහසුතාවකට පත්වනු දැකගත හැකවිය
