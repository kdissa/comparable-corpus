si_5707522_0	COLOMBO (News 1st)
si_5707522_1	කුරුණෑගල, ගෝවා කොටුව හන්දිය අසලදී ටී 56 ගිනි අවියක්, මැගසිනයක් හා සජීව පතුරම් 10 ක් සමග සැකකරුවන් දෙදෙනෙකු අත්අඩංගුවට ගෙන තිබේ
si_5707522_2	පොලීසිය පැවසුවේ, යතුරු පැදියකින් ගමන් ගත් සැකකටයුතු පුද්ගලයින් දෙදෙනෙකු පරීක්ෂා කර, එක් යතුරු පැදිකරුවෙකු හැඳ සිටි ජැකට්ටුවට ආවරණය කරමින් රැගෙන යමින් සිටියදී අදාළ ගිනි අවි හා පතුරම් සොයා ගත් බවයි. එලෙස අත්අඩංගුවට ගෙන ඇත්තේ, බුත්තල යුද හමුදා කඳවුරේ සේවයේ නියුතු යුද හමුදා සෙබලෙකු හා නිට්ටඹුව වතුපිටිවල විජයබා පාබල රෙජිමේන්තුවේ යුද හමුදා සිවිල් සේවකයෙකි
si_5707522_3	46 හා 37 යන වයස්වල පසුවන ඔවුන් දෙදෙනා කුරුණෑගල සහ කුඩාගල්ගමුව ප්‍රදේශයේ පදිංචිකරුවන් ය
si_5707522_4	පොලීසිය පැවසුවේ, අත්අඩංගුවට ගත් සැකකරුවන්ගේ නිවෙස් ඊයේ දහවල් පුපුණ ද්‍රව්‍ය සම්බන්ධයෙන් පුහුණුව ලැබූ නිල සුනඛයෙකු යොදවා පරීක්ෂා කළ බවයි. එහිදී එක් සැකකරුවෙකුගේ නිවසේ තිබී තවත් ටී 56 ගිනි අවියක්, එම ගිනි අවි පිරිසිදු කිරීමේ කට්ටලයක්, ඉතාලියේ නිෂ්පාදිත වායු රයිෆලයක්, අවි සඳහා භාවිත කරන දුර දක්නයක්, බෝර 12 පතුරම් තුවක්කු සඳහා භාවිත කරන හිස් පතුරම් කොපු 6 ක් සහ යුද හමුදා නිලධාරින් භාවිත කරන පැක් 2 ක් හා මෙන්ම තවත් උපකරණ රැසක් සොයා ගෙන තිබේ
si_5707522_5	පොලීසිය පැවසුවේ, අත්අඩංගුවට ගත් සැකකරුවන් ඊයේ කුරුණෑගල මහේස්ත්‍රාත් අධිකරණයට ඉදිරිපත් කිරීමෙන් පසු වැඩිදුර විමර්ශන සඳහා පැය 48 ක රැඳවුම් නියෝග ලබාගෙන ඇති බවයි. සැකකරුවන් අද දින නැවත කුරුණෑගල මහේස්ත්‍රාත් අධීකරණයට ඉදිරිපත් කිරීමට නියමිතව තිබේ
