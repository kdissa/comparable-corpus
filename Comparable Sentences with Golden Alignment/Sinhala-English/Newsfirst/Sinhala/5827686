si_5827686_0	නව අගවිනිසුරු ලෙස ජනාධිපති නීතිඥ ප්‍රියසත් ඩෙප් මහතා ජනාධිපති මෛත්‍රිපාල සිරිසේන මහතා ඉදිරියේ අද පෙරවරුවේ දිවුරුම් දුන්නේ ය
si_5827686_1	ඒ ජනාධිපති නිල නිවසේදී ය
si_5827686_2	ඉකුත් 28 වන දා විශ්‍රාම ගත් කේ. ශ්‍රීපවන් මහතාට පසු ජ්‍යෙෂ්ඨත්වයෙන් ඉහළ ම ශ්‍රේෂ්ඨාධිකරණ විනිසුරුවරයා වු ප්‍රියසත් ඩෙප් මහතා මෙරට 45 වන අගවිනිසුරුවරයා වේ
si_5827686_3	මරදාන ශාන්ත ජෝසෆ් විද්‍යාලයෙන් අධ්‍යාපනය ලැබු ඩෙප් මහතා කොළඹ විශ්වවිද්‍යාලයෙන් මූලික උපාධිය සම්පුර්ණ කර තිබේ
si_5827686_4	නෙදර්ලන්ත රජය පිරිනැමු ශිෂ්‍යත්වයක් මත ඔහු හේග් නුවර සමාජ අධ්‍යයනයන් පිළිබඳ ජාත්‍යන්තර ආයතනයෙන් , ජාත්‍යන්තර නීතිය පිළිබඳ පශ්චාත් උපාධි ඩිප්ලෝමාවක් හදාරා තිබේ
si_5827686_5	ඩෙප් මහතා 2007 වසරේ සිට වසර 4 ක් සොලිසිටර් ජනරාල් තනතුර ද හෙඹවී ය
si_5827686_6	ඔහු ශ්‍රේෂ්ඨාධිකරණ විනිසුරුවරයකු ලෙස පත් කෙරෙන්නේ 2011 වසරේදී ය
si_5827686_7	පසුගිය 27 වන දා නව අගවිනිශ්චයකාර ධුරය සඳහා ශ්‍රේෂ්ඨාධිකරණ විනිසුරු ප්‍රියසාද් ඩෙප්ගේ නම ආණ්ඩුක්‍රම ව්‍යවස්ථා සභාව විසින් නිර්දේශ කරනු ලබිණ
si_5827686_8	හිටපු අගවිනිසුරු කේ. ශ්‍රිපවන් මහතාගේ ධුර කාලය පසුගිය 28දායින් අවසන් විය
