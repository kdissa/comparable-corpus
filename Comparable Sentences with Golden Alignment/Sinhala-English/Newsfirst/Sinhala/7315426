si_7315426_0	එකමුතු බව සහ ඒ තුළින් ශක්තිමත් වන සාමූහිකත්වයේත් සහජීවනයේත් සුරක්ෂිත භාවය ආරක්ෂා කිරීම නව වසරේ පොදු අධිෂ්ඨානය විය යුතු බව ජනාධිපති මෛත්‍රීපාල සිරිසේන මහතා පවසයි
si_7315426_1	2016 නව වසර වෙනුවෙන් සුබ පැතුම් පණිවුඩයක් නිකුත් කරමින් ජනාධිපතිවරයා පෙන්වා දුන්නේ, මිලියන 22 ක ජනතාවගේ අනාගතය වෙනුවෙන් ඇරඹූ යෝධ වැඩපිළිවළ ඔස්සේ අනවරත ගමනක නිරත විය යුතු බව ය
si_7315426_2	මේ අතර නව වසර වෙනුවෙන් සුබ පැතුම් පණිවුඩයක් නිකුත් කරන අග්‍රාමාත්‍ය රනිල් වික්‍රමසිංහ මහතා පවසන්නේ, ජනතා අපේක්ෂා ජයග්‍රහණය කරමින් ප්‍රජාතන්ත්‍රවාදය තහවුරු කර ගැනීමේ, සදාචාර සම්පන්න සමාජ වටපිටාවකට පිවිසීමේ පුළුල් අවස්ථාවක් නව වසරේ විවර වී ඇති බව ය
si_7315426_3	පීඩනයේ සහ මර්දනයේ හැඟීමකින් තොරව නිදහස් අවකාශයක සිට නව වසර පිළිගැනීමට ලැබීම සැවොම ලැබූ ජයග්‍රහණයක් බව ද අග්‍රාමාත්‍යවරයා පෙන්වා දෙයි
si_7315426_4	නව දේශපාලන සංස්කෘතියක් අද පවතින බව පෙන්වා දුන් අග්‍රාමාත්‍ය රනිල් වික්‍රමසිංහ මහතා පැවසුවේ, මේ එළැඹ ඇත්තේ, වාර්ගික, ආගමික, පාක්ෂික භේද පසෙකලා දේශයේ දියුණුව වෙනුවෙන් ඇප කැප වී කටයුතු කළ යුතු අවධියක් බව ය
si_7315426_5	මානව ගරුත්වය සුරකින තිරසර සංවර්ධිත දේශයක් ලෙස රට නැවත ප්‍රතිනිර්මාණය කිරීමේ වගකීම නව වසරේ ඇති විශාලත ම අභියෝගය බව ද ඔහු සිය සුබ පැතුම් පණිවුඩයෙන් පෙන්වා දෙයි
