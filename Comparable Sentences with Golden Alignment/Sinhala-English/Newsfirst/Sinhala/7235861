si_7235861_0	2017 වසරේ පැවැත්වීමට නියමිත ආසියානු යොවුන් ක්‍රීඩා උළෙලේ සත්කාරකත්වය ශ්‍රී ලංකාවට හිමි වීම සම්බන්ධයෙන් අවිනිශ්චිත තත්ත්වයක් නිර්මාණය වී තිබේ
si_7235861_1	ඒ, ක්‍රීඩා උළෙල පැවැත්වීමේ සූදානම පිළිබඳව ආසියානු ඔලිම්පික් කමිටුව සෑහීමකට පත් නොවීම හේතුවෙනි
si_7235861_2	ඒ අනුව, ක්‍රීඩා උළෙලේ සත්කාරකත්වය සම්බන්ධයෙන් අවසන් තීරණයක් ගැනීමට පෙර ක්‍රීඩා උළෙලට අවශ්‍ය මූලික කටයුතු සම්පාදනය කිරීමට මාස 3ක සහන කාලයක් ශ්‍රී ලංකාව වෙත ලබා දී තිබේ
si_7235861_3	2017 වසරේ ආසියානු යොවුන් ක්‍රීඩා උළෙල හම්බන්තොටදී පැවැත්වීම සඳහා සත්කාරක රට ලෙස ශ්‍රී ලංකාව නම් කළේ, 2012 වසරේ ජූනි මාසයේදී ය
si_7235861_4	සත්කාරකත්වය සඳහා ශ්‍රී ලංකාව නම් කර වසර දෙකකට ආසන්න කාලයක් ගතවී තිබියදී ක්‍රීඩා ‍උළෙල සඳහා ශ්‍රී ලංකාවේ සූදානම පිළිබඳව පරීක්ෂා කිරීමට ආසියානු ඔලිම්පික් කමිටුවේ නිලධාරීන් පිරිසක් පසුගිය දා හම්බන්තොට ප්‍රදේශයේ නිරීක්ෂණ චාරිකාවක නිරත වූහ
si_7235861_5	ඉන් පසුව පැවති මාධ්‍ය හමුවේදී ඔවුන් පළ කළේ, ශ්‍රී ලංකාවේ සූදානම පිළිබඳව සෑහීමකට පත් නොවන බවට ඉඟියකි
si_7235861_6	මෙම අර්බුදය පිළිබඳව අප කළ විමසීමකදී ක්‍රීඩා අධ්‍යක්ෂ ජනරාල් රංජනී ජයකොඩි මහත්මිය මෙම තත්ත්වය තහවුරු කළා ය
