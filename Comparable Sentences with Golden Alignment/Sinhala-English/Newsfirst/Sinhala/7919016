si_7919016_0	IS ත්‍රස්ත්‍රවාදීන් සහ තුර්කිය අතර පවතින ඛනිජ තෙල් වෙළෙඳාම රැක ගැනීමේ අරමුණින් තුර්කිය තම ප්‍රහාරක යානය බිම හෙළූ බවට රුසියාව චෝදනා කරයි
si_7919016_1	රුසියානු ජනාධිපතිවරයා සඳහන් කළේ, IS ත්‍රස්තවාදීන් තුර්කියට ඛනිජ තෙල් සැපයීමේ නිරතව සිටින බව තහවුරු කරන සාක්ෂි තම රට සතු බව ය
si_7919016_2	නීතිවිරෝධි ඛනිජ තෙල් වෙළෙඳාම IS ත්‍රස්තවාදීන්ගේ ප්‍රධාන අදායම් මාර්ගයක් බව විදෙස් මාධ්‍ය මීට පෙර වාර්තා කළේ ය
si_7919016_3	ප්‍රංශයේ පැරිස් නුවර පැවැත්වෙන දේශගුණ සමුළුව සඳහා ගොස් සිටි අවස්ථාවේදී මාධ්‍ය අමතමින් රුසියානු ජනාධිපති ව්ලැද්මීර් පුටින් ප්‍රකාශ කළේ, සිය යානය බිම හෙළීම බරපතළ වැරැද්දක් බව ය
si_7919016_4	කෙසේ වෙතත් IS ත්‍රස්තවාදීන් සමග සබඳතා පවත්වන බවට තම රටට එල්ල වන චෝදනා ප්‍රතික්ෂේප කළ තුර්කිය රුසියානු යානය බිම හෙළීම සම්බන්ධයෙන් රුසියාවෙන් සමාව අයැදීම ප්‍රතික්ෂේප කළේ ය
si_7919016_5	මේ අතර අමෙරිකානු රාජ්‍ය දෙපාර්තමේන්තුව ඊයේ ප්‍රකාශ කළේ, රුසියානු ප්‍රහාරක ජෙට් යානය තුර්කි ගුවන්සීමාව උල්ලංඝණය කර ඇති බව තහවුරු කරන සාධක හමු වී ඇති බව ය
