si_805458_0	පකිස්තාන ක්‍රිකට් කණ්ඩායම සහ ශ්‍රී ලංකා ක්‍රිකට් කණ්ඩායම අතර සුහදත්වය වර්ධනය කරමින් පන්දුවාර 20 තරඟ දෙකක් සහ පන්දුවාර 50 තරඟයක් ඔක්තෝම්බර් මස 7 දින සිට 20 දින දක්වා කාලය තුල Gujranwala, Rawalpindi සහ Gaddafi යන ජාත්‍යන්තර ක්‍රිකට් ක්‍රීඩාංගනයන් හිදී පැවැත්වීමට නියමිතය
si_805458_1	ක්‍රීඩාව තුලින් ශ්‍රී ලංකාව සහ පකිස්තානය අතර සබඳතාවය ශක්තිමත් කිරීමේ අරමුණින් යුද්ධ හමුදාධිපතිතුමන්ගේ මූලිකත්වයෙන් මෙම තරඟාවලිය සංවිධානය කරනු ලැබීය
si_805458_2	ශ්‍රී ලංකා යුද්ධ හමුදා ක්‍රිකට් කණ්ඩායම සාමාජිකයින් 16 දෙනෙකුගෙන් සමන්විත වන අතර නුඳුරේදී පකිස්තානයේ පැවැත්වීමට නියමිත මෙම තරඟාවලිය සඳහා සහභාගිවීමට යුද්ධ හමුදා කණ්ඩායම සෙනසුරාදා (06) දින දිවයිනෙන් පිටත්ව ගියහ
si_805458_3	ශ්‍රී ලංකා ජාතික කණ්ඩායම නියෝජනය කරනු ලබන බළලත් නිලධාරි I සීකුගේ ප්‍රසන්න සහ බළලත් නිලධාරි II අසේල ගුණරත්න යුද්ධ හමුදා කණ්ඩායම වෙනුවෙන් මෙම තරඟාවලියේ දී තරඟ වැඳිමට නියමිතය
si_805458_4	ශ්‍රී ලංකා යුද්ධ හමුදා ක්‍රිකට් කණ්ඩායම දිවයිනෙන් පිටත්වීමට පැය කිහිපයකට පෙර, යුද්ධ හමුදාධිපති ලුතිනන් ජෙනරාල් මහේෂ් සේනානායක සිය සුභපැතුම් එක් කරමින් යුද්ධ හමුදාවට සහ රටට කීර්තියක් අත්කරදෙමින් තරඟාවලිය ජයග්‍රහණය කිරීම සඳහා ඔවුන් දිරීමත් කළහ
si_805458_5	මෙම තරඟ සංචාරය තුලින් යුද්ධ හමුදා ක්‍රීඩකයින් හට විවිධ තණතීරු යටතේ පුහුණුවීම සහ තරඟ කිරීමට හැකිවීමෙන් ක්‍රීඩාව පිළිබඳ මනා අත්දැකීමක් හා පළපුරුද්දක් ලබාගැනීමට හැකියාවක් ලැබෙන අතර එළඹෙන තරඟාවලි සඳහා හොඳින් මුහුණදීමට මනා පිටුවහලක් වන බව යුද්ධ හමුදාධිපතිතුමන්ගේ අදහස විය
