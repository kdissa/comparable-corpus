si_403652_0	යුද්ධ හමුදා අන්තර් රෙජිමේන්තු ජූඩෝ තරඟාවලිය - 2018 හී අවසන් තරඟ සහ ත්‍යාග ප්‍රදානෝත්සවය ඉකුත් සිකුරාදා (30) දින පනාගොඩ යුද්ධ හමුදා ගෘහස්ථ ක්‍රීඩාංගණයේ දී පැවැත්විණි
si_403652_1	මෙවර අන්තර් රෙජිමේන්තු ජූඩෝ තරඟාවලිය ‘කණ්ඩායම්’ සහ ‘ඒකල’ ඛණ්ඩ වශයෙන් එක් එක් බර පන්ති යටතේ පැවැත්විණි
si_403652_2	නොවැම්බර් මස 25 දින සිට 30 දින දක්වා පැවැත්වුණු මෙවර තරඟාවලිය සඳහා රෙජිමේන්තු 15 ක් නියෝජනය කරමින් ක්‍රීඩක ක්‍රීඩිකාවන් 200 කට අධික පිරිසක් සහභාගි වූහ
si_403652_3	තරඟාවලියේ සමාප්ති උත්සවයේ ප්‍රධාන ආරාධිත අමුත්තා ලෙස යුද්ධ හමුදා ජූඩෝ කමිටුවේ සභාපති බ්‍රිගේඩියර් සී.යු. මාරසිංහ ගේ ආරාධනයකට අනුව යුද්ධ හමුදා උපකරණ මාස්ටර් ජෙනරාල් මේජර් ජෙනරාල් ජගත් ගුණවර්ධන සහභාගි විය
si_403652_4	සමස්ථ තරඟාවලියේ ශූරතාවය සහ කණ්ඩායම් ඉසව් ශූරතාවය හිමිකරගැනිමට ලකුණු 46 ක් ලබාගනිමින් ශ්‍රී ලංකා ජාතික ආරක්‍ෂක බළමුළුවේ ක්‍රීඩකයින් සමත්වූ අතර ලකුණු 19 ක් ලබාගනිමින් තරඟාවලියේ අනුශූරතාවය හිමිකරගැනිමට ගජබා රෙජිමේන්තු ක්‍රීඩකයින් සමත්විය
si_403652_5	එමෙන්ම, අධූනික අංශයේ ශුරතාවය ශ්‍රී ලංකා යුද්ධ හමුදා යුධෝපකරණ බලකාය විසින් හිමිකරගත් අතර අනුශූරතාවය ගජබා රෙජිමේන්තු කණ්ඩායමට හිමිවිය
si_403652_6	ආධූනික අංශයේ කණ්ඩායම් ශූරතාවය හිමිකරගැනීමට ගජබා රෙජිමේන්තු ක්‍රීඩකයින් සමත්විය
si_403652_7	තරඟාවලියේ ත්‍යාග ප්‍රදානෝත්සවය සඳහා යුද්ධ හමුදා අධ්‍යක්‍ෂ ජෙනරාල් ප්‍රධාන මාණ්ඩලික මෙන්ම ශ්‍රී ලංකා ජාතික ආරක්‍ෂක බළමුළුවේ රෙජිමේන්තු අධිපති මේජර් ජෙනරාල් නිශ්ශංක රණවන, ක්‍රීඩා අධ්‍යක්‍ෂ ජෙනරාල් මේජර් ජෙනරාල් අනුර සුදසිංහ, ජ්‍යෙෂ්ඨ නිලධාරීන්, අනෙකුත් නිලධාරීන් ඇතුළු යුද්ධ හමුදා සාමාජිකයින් රැසක් එක්ව සිටියහ
