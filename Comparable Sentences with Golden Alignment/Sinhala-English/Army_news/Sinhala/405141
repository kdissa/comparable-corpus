si_405141_0	යාපනය ආරක්‍ෂක සේනා ආඥාපති මේජර් ජෙනරාල් දර්ශන හෙට්ටිආරච්චි ගේ ඉල්ලීමකට අනුව එංගලන්තයේ සහ ඕස්ට්‍රේලියාවේ පදිංචිව සිටින විදේශිකයන් තිදෙනෙකුගේ මූල්‍යමය දායකත්වයෙන් යාපනය ප්‍රදේශයේ විවිධ ශාරීරික ආබාධ සහිත පුද්ගලයින් සඳහා රෝද පුටු 17 ක් සහ එම ප්‍රදේශයේ අඩු ආදායම්ලාභි පවුල්වල තෝරාගත් පාසල් සිසු සිසුවියන් 12 දෙනෙකු සඳහා පාපැදී ප්‍රදානය කරන ලදී
si_405141_1	එංගලන්තයේ වෙසෙන ආචාර්ය වාසුකි හරිහරන් සහ ඕස්ට්‍රේලියාවේ වෙසෙන නිර්මලන් සෙල්වඩොරෙයි හා ප්‍රභා ලෝගනාදන් යන මහත්වරුන් විසින් මෙම රෝද පුටු 17 සහ පාපැදී 12 ලබාගැනිම සඳහා අවශ්‍ය මූල්‍යමය දයකත්වය සැපයුහ
si_405141_2	තවද ආරක්‍ෂක සේනා මූලස්ථානය විසින් සිදු කරනු ලබන මෙම සමාජ සත්කාරක වැඩසටහන සඳහා එම දානපතීන්ගේ ප්‍රශංසාවද එහිදි පළ කර සිටින ලදී
si_405141_3	මෙම පරිත්‍යාග උත්සවය ඉකුත් ඉරිදා (30) දින චුල්ලීපුරම් ප්‍රදේශයේ තෝල්ලපුරම් හි පතානායි වයිරවර්ම් කෝවිල් පරිශ්‍රයේදී පැවැත්විණි
si_405141_4	මෙම අවස්ථාව සඳහා ප්‍රධාන ආරාධිත අමුත්තා ලෙස මේජර් ජෙනරාල් දර්ශන හෙට්ටිආරච්චි සහභාගී විය
si_405141_5	මෙම අවස්ථාව සඳහා පරිත්‍යාගශීලීන්ගේ නියෝජිතයෙකු වන රවී මහේන්ද්‍රන් මහතා ඇතුළු ජ්‍යෙෂ්ඨ නිලධාරීන් සහ ප්‍රතිලාභින් සහභාගී විය
