si_178894_0	ශ්‍රී ලංකා ජාතික ආරක්‍ෂක බලමුළුවේ 17 වන රෙජිමේන්තු අධිපති ලෙස මේජර් ජෙනරාල් රසික ප්‍රනාන්දු ඉකුත් බ්‍රහස්පතින්දා (07) දින කුරුණෑගල, හෙරලියාවල ප්‍රදේශයේ ස්ථානගත ශ්‍රී ලංකා ජාතික ආරක්‍ෂක බලමුළු මූලස්ථානයේදී පැවැති හමුදා සම්ප්‍රදායානුකූල උත්සවයකදී රාජකාරී ආරම්භ කරන ලදී
si_178894_1	රෙජිමේන්තු මූලස්ථාන පරිශ්‍රය වෙත සපැමිණි නව රෙජිමේන්තු අධිපතිතුමන් ශ්‍රී ලංකා ජාතික ආරක්‍ෂක බලමුළුවේ මධ්‍යස්ථාන සේනාවිධායක විසින් උණුසුම් අයුරින් පිළිගැනිමෙන් අනතුරුව ප්‍රධාන දොරටුව අභියසදී එම රෙජිමේන්තුවේ භටපිරිස් විසින් හමුදා සම්ප්‍රදායානුකූල කඳවුරු සම්මාන මුරයක් එතුමන් වෙත පිරිනමන ලදී
si_178894_2	එහිදී, නව රෙජිමේන්තු අධිපතිතුමන් මාතෘභූමිය වෙනුවෙන් දිවිපිදු ශ්‍රී ලංකා ජාතික ආරක්‍ෂක බලමුළුවේ නිලධාරීන් සහ සෙසුනිලයින් සිහිපත් කරමින් රෙජිමේන්තු මූලස්ථානයේ පිහිටි රණවිරු ස්මාරකය අභියසදී පූෂ්පෝපහාර පුද කරනු ලැබීය
si_178894_3	ඉන් අනතුරුව,  සරඹ භූමියේ දී වර්ණවත් සම්මාන ආචාර පෙළපාලියක් එතුමන් වෙත පිරිනමන ලදී
si_178894_4	මේජර් ජෙනරාල් රසික ප්‍රනාන්දු නව ධූරයේ රාජකාරි භාරගැනීම සනිටුහන් කරමින් කඳවුරු පරිශ්‍රයේ ‘නා’ පැළයක් රෝපණය කළ අතර භටපිරිස් ද අමතනු ලැබීය
si_178894_5	ඉන් අනතුරුව පැවැති සියළු නිල තේපැන් සංග්‍රහයකින් උත්සව කටයුතු අවසන් විය
si_178894_6	මෙම අවස්ථාවට ශ්‍රී ලංකා ජාතික ආරක්‍ෂක බලමුළුවේ මධ්‍යස්ථාන සේනාවිධායක, කමිටු සාමාජිකයින්, ජ්‍යෙෂ්ඨ නිලධාරීන්, නිලධාරීන් සහ යුද්ධ හමුදා සාමාජිකයින් විශාල පිරිසක් සහභාගී වූහ
