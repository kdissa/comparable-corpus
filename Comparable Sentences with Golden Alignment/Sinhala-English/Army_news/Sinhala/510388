si_510388_0	යාපනය ආරක්‍ෂක සේනා මුලස්ථානය යටතේ ස්ථාපිත 51 වන සේනාංකයට අයත් කීරමලේ පිහිටි 513 වන බලසේනා මුලස්ථානයේ 23 වන සංවත්සරයට සමඟාමිව උතුරු පළාතේ රෝගීන්ගේ ප්‍රයෝජනය සඳහා එම බලසේනාවේ යුද්ධ හමුදා සාමාජිකයන් 45 දෙනෙකුට වැඩි පිරිසක් ස්වේච්ඡාවෙන් ඉදිරිපත් වී රුධිරය පරිත්‍යාග කරන ලදී
si_510388_1	සංවත්සර වැඩසටහන් මාලාව ආරම්භ කරමින් අගෝස්තු මස 20 වන දින මෙම ලේ දන්දීමේ වැඩසටහන පවත්වන ලද අතර ඒ සඳහා තෙලිප්පලෙයි රෝහලේ වෛද්‍ය එස්. ප්‍රදීපන් මහතා ඇතුළු වෛද්‍ය කාර්ය මණ්ඩලයේ සහාය ලැබුණි
si_510388_2	මෙම ලේ දන්දීමේ වැඩසටහන සඳහා 513 වන බලසේනා මුලස්ථානය යටතේ වන සියළුම ඒකකයන් හි හමුදා සාමාජිකයින් දායකත්වය ලබා දෙනු ලැබීය
si_510388_3	අගෝස්තු මස 23 වන දින සිත්තන්කර්නි, ‘ශිවභුමී’ වැඩිහිටි නිවාසයේ නේවාසිකව සිටින වැඩිහිටියන් 75 දෙනෙකු වෙනුවෙන් දිවා ආහාර වේලක් සහ ත්‍යාග පාර්සල් ප්‍රදානය කරන ලද අතර කැලිප්සෝ සංගිත කණ්ඩායමේ සංගීතයෙන් ද රසාස්වාදයට පත් කරන ලදී
si_510388_4	එදින සන්ධ්‍යාවේදී යාපනය ශ්‍රී නාග විහාරයේ 513 වන බලසේනාවේ සේවයේ නියුතු සියළුම නිලයින් හට සෙත් පතා ආශීර්වාදාත්මක බෝධි පුජාමය පිංකමක් පැවති අතර ඒ සඳහා දර්ශණීය ‍පෙරහැරකින් මහා සංඝරත්නය වැඩම කරවන ලදී
si_510388_5	අගෝස්තු මස 27 වන දින 513 වන බලසේනාවේ භට පිරිස්හි විනෝදාස්වාදය සඳහා ආකර්ශණීය නර්තනයන් ගෙන් සමන්විත හා ජනප්‍රිය ගායක ගායිකාවන් රැසකගේ සහභාගිත්වයෙන් කන්කසන්තුරෙයි මහජන ක්‍රිඩාංගණයේදී දැවන්ත සංගීත ප්‍රසංගයක් පවත්වන ලදී
si_510388_6	එදින මධ්‍යම රාත්‍රිය වන තෙක් පැවති එම සංගීත ප්‍රසංගය තුලින් හමුදා සාමාජිකයන් ඇතුළු ප්‍රදේශයේ සිවිල් වැසියන් විනෝදාස්වාදයෙන් හා රසාස්වාදයෙන් ඇලලී ගිය අතර 513 වන බලසේනාවේ බලසේනාධිපතිතුමන්ගේ ආරාධනාවකට අනුව මෙම අවස්ථාව සඳහා ප්‍රධාන ආරාධිත අමුත්තා වශයෙන් 51 වන සේනාංකයේ සේනාංකාධිපති මේජර් ජෙනරාල් රොෂාන් සෙනෙවිරත්න සහභාගි විය
si_510388_7	සංවත්සර දිනය වන 30 වන දින හමුදා සම්ප්‍රදායානුකුලව මුලස්ථාන පරිශ්‍රයේ දී බලසේනාධිපතිතුමන් වෙත කඳවුරු සම්මාන මුරයක් පිරිනමන ලද අතර 23 වන සංවත්සරය වෙනුවෙන් පැලයක් ද රෝපණය කරන ලදී
si_510388_8	සියළු නිල භෝජන සංග්‍රහයෙන් අනතුරුව මෙම සැමරුම් උත්සවය නිමාවට පත් විය
