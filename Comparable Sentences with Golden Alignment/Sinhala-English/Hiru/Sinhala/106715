si_106715_0	19 වන ආණ්ඩු ක්‍රම ව්‍යවස්ථා සංශෝධනය පිළිබඳව ශ්‍රේෂ්ඨාධිකරණයට ගොනුකර තිබූ පෙත්සම් 19 ක් අගවිනිසුරු කේ ශ්‍රීපවන් ඇතුලූ ත්‍රිපුද්ගල විනිසුරු මඩුල්ල හමුවේ ඊයේ (01) සළකා බැලූනා
si_106715_1	එම පෙත්සම් නැවත සළකා බැලීම අද දිනය දක්වා කල් තැබීමටයි විනිසුරු මඩුල්ල තීරණය කළේ
si_106715_2	අදාළ පෙත්සම් ශ්‍රේෂ්ඨාධිකරණය හමුවේ ගොනු කර තිබුණේ විවිධ දේශපාලන පක්ෂ සහ විවිධ සංවිධාන විසින්
si_106715_3	ඉන් පෙත්සම් 9 ක් යෝජිත 19 වන ආණ්ඩු ක්‍රම ව්‍යවස්ථා සංශෝධනය සම්බන්ධයෙන් ජනමත විචාරණයකට නොයා යුතු බවටත්, එය පාර්ලිමේන්තු බහුතරයක් මගින් සම්මත කරගත යුතු බවටත් කරුණු ඉදිරිපත් කර තිබුණා
si_106715_4	ඉතිරි පෙත්සම් 10 ගොනු කර තිබුණේ යෝජිත 19 වන ආණ්ඩු ක්‍රම ව්‍යවස්ථා සංශෝධනය සම්බන්ධයෙන් ජනමත විචාරණයක් පැවැත්විය යුතු බවටයි
si_106715_5	යෝජිත 19 වන ව්‍යවස්ථා සංශෝධනයේ ඇති 33 වන වගන්තිය තුළින් බුදු දහම හෑල්ලූවට ලක්වන බව මහජන එක්සත් පෙරමුණේ නායක හිටපු අමාත්‍ය දිනේෂ් ගුණවර්ධන පවසනවා
si_106715_6	හිරු ප්‍රවෘත්ති අංශය වෙත අදහස් දක්වමින් ඔහු සඳහන් කළේ පවතින ව්‍යවස්ථාවේ 9 වන වගන්තිය තුළින් බුදු දහම ආරක්ෂා කිරීම සහ පෝෂණය කිරීම සඳහා ඉඩකඩ වෙන්වී ඇති බවයි. එහෙත් අදාළ 33 වන වගන්තියෙන් එය හෑල්ලූවට ලක්වන බවයි හිටපු අමාත්‍යවරයා වැඩිදුරටත් සඳහන් කළේ
si_106715_7	කෙසේ වෙතත් ජනතා විමුක්ති පෙරමුණේ බස්නාහිර පළාත් සභා මන්ත්‍රී නීතීඥ සුනිල් වටගල කියා සිටියේ මෙය වරදවා වටහා ගැනීමක් බවයි. කිසි ලෙසකින්වත් අදාළ 33 වන වගන්තිය තුළින් බුදු දහම ආරක්ෂා කිරීමට සහ එය පෝෂණය කිරීමට හානියක් සිදු නොවන බවයි හිරු ප්‍රවෘත්ති අංශයට අදහස් දක්වමින් ඔහු සඳහන් කළේ
