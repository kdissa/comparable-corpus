si_66359_0	බස් ගාස්තු වැඩිකිරීමට බලය ඇත්තේ රජයට පමණක් බව ගමනාගමන කොමිෂන් සභාව යළි අවධාරණය කරනවා
si_66359_1	එහි සභාපති රොෂාන් ගුණවර්ධන කියා සිටියේ බස් ගාස්තු වැඩිකිරීම සම්බන්ධයෙන් අවසන් තීරණය ඒ පිළිබදව සොයා බැලීමට පත් කළ කැබිනට් අනුකාරක සභාව විසින් ඉදිරියේ දී ගනු ඇති බවයි. කෙසේ වෙතත්, බස් ගාස්තු ඊයේ (01) සිට සංශෝධනය කරන බව ලංකා පෞද්ගලික බස් හිමියන්ගේ සංගමය පසුගිය දා ප්‍රකාශ කළා
si_66359_2	එහෙත් එවැනි ගාස්තු වැඩිවීමක් මේ දක්වා  සිදුවී නැහැ
si_66359_3	මේ පිළිබදව හිරු ප්‍රවෘත්ති අංශය ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්නගෙන් විමසීමක් කළා
si_66359_4	ඔහු කියා සිටියේ කැබිනට් අනුකාරක සභාවක් පත් කිරීම තුළින් බස් ගාස්තු වැඩි කිරීමට බස් සංගම්වලට හිමි වී තිබූ බලය රජය වෙත පවරා ගෙන ඇති බවයි. කෙසේ වෙතත්, මේ සම්බන්ධයෙන් ඉදිරියේ දී අධිකරණ ක්‍රියාමාර්ග ගන්නා බව ලංකා පෞද්ගලික බස් හිමියන්ගේ සංගමයේ සභාපතිවරයා කියා සිටියා
