si_54400_0	පාකිස්තානයේ හිටපු ජනාධිපති පර්වේස් මුෂාරෆ් නැවතත් සිය රට පැමිණෙන බව ඊයේ (01) ප්‍රකාශ කළා
si_54400_1	වසර 5ක් තිස්සේ පාකිස්තානයෙන් නික්මී සිටින මුෂාරෆ් දැනට ඩුබායි හි ජීවත් වනවා
si_54400_2	තමන් ඉදිරි සති කිහිපය තුළ පාකිස්තානයට යළි පැමිණෙන බවත්, මැතිවරණයට තරග කිරීමට සූදානම් බවත්, මුෂාරෆ් ඊයේ කියා සිටියා
si_54400_3	මැතිවරණයට ඉඩකඩ සලසමින් මාර්තු 16 වන දා වන විට අන්තර් වාර රජයක් පිහිටුවීමෙන් අනතුරුව තමා එලෙස පාකිස්තානයට පැමිණෙන බවයි ඔහු සඳහන් කළේ
si_54400_4	බිඳ වැටී ඇති පාකිස්තාන ආර්ථිකය යළි ගොඩගැනීම තමාගේ ප්‍රමුඛ කාර්ය බව මුෂාරෆ් අවධාරණය කළා
si_54400_5	පසුගිය වසරේ දී ද ඔහු නැවතත් පාකිස්තානයට පැමිණීමට සැලසුම් කළ ද ගුවන් තොටුපළේදීම අත්අඩංගුවට ගැනීමේ තර්ජනයක් පැවතීම නිසා පසුව එය අවලංගු කෙරුණා
si_54400_6	2008 වසරේ දී මුෂාරෆ් බලයෙන් ඉවත් වූ අතර එම වසරේ බලයට පැමිණි ජනාධිපති අසිෆ් අල් සර්ධාරිගේ රජය පාකිස්තානයේ සම්පූර්ණ නිළ කාලය නිම කරන ප්‍රථම සිවිල් රජයයි
si_54400_7	ඔහුගේ නිළ කාලය මේ මස අවසන්වීමට නියමිතයි
si_54400_8	සර්ධාරිගේ පුත් බිල්වාල් බූතෝ සිය මව වන බෙනාසීර් ඝාතනය කළ බවට චෝදනා කරන්නේ මුෂාරෆ්ටයි
