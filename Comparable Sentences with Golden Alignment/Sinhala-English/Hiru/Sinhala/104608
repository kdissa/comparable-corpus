si_104608_0	පිටකොටුව - බැස්ටියන් මාවතෙන් ගමන් ආරම්භ කරන සියලූම දුරගමන් සේවා පෞද්ගලික බස් රථ ආරම්භ කළ වර්ජනය දීප ව්‍යාප්ත මට්ටමින් ක්‍රියාත්මක බව දේශමාමක බස් රියදුරු හා කොන්දොස්තරවරුන්ගේ ජාතික සංවිධානය පවසනවා
si_104608_1	ඉල්ලීම් 11 ක් මුල් කරගනිමින් ඊයේ මධ්‍යම රාත්‍රියේ සිට මෙම වර්ජනය ආරම්භ කළ බවයි එම ජාතික සංවිධානයේ සභාපති පූජ්‍ය ඌවතැන්නේ සුමන හිමියන් හිරු ප්‍රවෘත්ති අංශයට සඳහන් කළේ
si_104608_2	කෙසේ වෙතත් ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න සඳහන් කළේ දිවයිනේ කිසිදු ප්‍රදේශයක පෞද්ගලික බස් වර්ජනයක් ක්‍රියාත්මක නොවන බවයි. අප වාර්තාකරුවන් සඳහන් කළේ ඇතැම් දුරගමන් සේවා බස් රථ පමණක් ධාවනයෙන් ඉවත් වී ඇති බවයි. නමුත් අන්තර් පළාත් බස් රථ සේවාවන් ක්‍රියාත්මක බවයි ඔවුන් වැඩිදුරටත් කියා සිටියේ
si_104608_3	කෙසේ වෙතත් ඊයේ  රාත්‍රි කාලයේ පිටකොටුව - බැස්ටියන් මාවත පෞද්ගලික බස් රථ නැවතුම්පොලට පැමිණි බස් රථ රියදුරන්ට සහ කොන්දොස්තරවරුන්ට කිසියම් පිරිසක් බස් රථ ධාවනයෙන් ඉවත් කරගන්නා ලෙසට තර්ජනය කර තිබෙනවා
si_104608_4	මේ අතර පානදුර පර්යන්තයෙන් ආරම්භවන පෞද්ගලික බස් රථ අද (02) උදෑසන ආරම්භකළ වර්ජනය මේ වනවිට අවසන් කර තිබෙනවා
si_104608_5	බස් නැවතුම්පලේ සනීපාරක්ෂක පහසුකම් ඇතුලූ අනෙකුත් පොදු පහසුකම් සළසා දෙන ලෙස ඉල්ලමිනුයි ඔවුන් මෙම වර්ජනය ආරම්භ කළේ
