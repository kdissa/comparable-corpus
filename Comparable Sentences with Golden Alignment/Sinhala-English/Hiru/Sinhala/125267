si_125267_0	ශ්‍රී ලංකාවේ අන්තර්ජාල පහසුකම් ව්‍යාප්ත කිරීම තුළින් දළ දේශීය නිෂ්පාදිතය වර්ධනය කර ගැනීමට හැකි වන බව විදුලි සංදේශ හා ඩිජිටල් යටිතල පහසුකම් අමාත්‍ය හරීන් ප්‍රනාන්දු පවසනවා
si_125267_1	කොළඹ ඊයේ පැවති මාධ්‍ය හමුවකට එක්වෙමින් අමාත්‍යවරයා මේ බව ප්‍රකාශ කළා
si_125267_2	ඇමෙරිකාවේ කැලිෆෝනියා ප්‍රාන්තයේ ගූගල් ආයතනය සමග ඉකුත්දා පැවැති සාකච්ඡාවල දී මෙම කරුණු අනාවරනය කරගැනීමට හැකිවූ බවයි අමාත්‍යවරයා සඳහන් කළේ
si_125267_3	ගුගල්  ආයතනය හා එක්ව ගූගල් බැලූන් සංකල්පය යටතේ ශ්‍රී ලංකාවේ සෑම දිස්ත්‍රික්කයකම නව නිපැයුම් මධ්‍යස්ථාන ඇති කිරීමට බලාපොරොත්තු වන බව ද අමාත්‍යවරයා ප්‍රකාශ කළා
si_125267_4	අභ්‍යාවකාශය ආසන්නයට යැවෙන බැලූන පෙළක් උපයෝගී කරගෙන ග්‍රාමීය ප්‍රදේශ ඇතුළු දිවයිනේ විශාල ප්‍රදේශයක සන්නිවේදනය ආවරණය කෙරෙන ගූගල් - ලූන් ව්‍යාපෘතියේ අත්හදා බැලීම් මේ මාසයේදී ආරම්භ කෙරෙනවා
si_125267_5	ව්‍යාපෘතියේ සියයට 25ක හිමිකාරත්වයක් ශ්‍රී ලංකාවට ලැබෙන බවයි තොරතුරු සහ සන්නිවේදන තාක්ෂණ ආයතනය සඳහන් කළේ
si_125267_6	පාවෙන ග්‍රාහක කුළුණු මගින් මෙම බැලූන වලින් සිදුකරන සන්නිවේදන ලබා ගන්නා අතර මෙමගින් මෙරට විදුලි සංදේශ ගාස්තු අඩු කිරීමට හැකි වනු ඇති බවයි විශ්වාස කෙරෙන්නේ
si_125267_7	ගූගල් - එක්ස් බැලූන මගින් විශාල ප්‍රදේශයකට සන්නිවේදන පහසුකම් සැලසීමට හැකිවීම ඊට හේතුවයි. එමෙන්ම එමගින් වඩාත් ඉහළ වේගයකින් යුත් දත්ත සේවාවන් ද සැලසීමට හැකි වනු ඇති
