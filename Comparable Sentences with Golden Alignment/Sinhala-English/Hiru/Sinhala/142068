si_142068_0	ජගත් මහ ලේකම් බෑන් කී මූන්, රජය ගෙන යන වැඩපිළිවෙල සම්බන්ධයෙන් තමා සමඟ සතුටින් අදහස් හුවමාරු කරගත් බව ජනාධිපති මෛත්‍රීපාල සිරිසේන ප්‍රකාශ කළා
si_142068_1	ජනාධිපතිවරයා මෙම කරුණු අනාවරණය කළේ ජනාධිපති මන්දිරයේදී අද (02) පෙරවරුවේ මාධ්‍ය ආයතන ප්‍රධානීන් සමඟ පැවති සාකච්ඡාවකට එක්වෙමින්
si_142068_2	එහිදී 2017 වසරේදී ශ්‍රී ලංකාව දුගී බවින් නිදහස් කර ගැනීමේ වැඩපිළිවෙල සම්බන්ධයෙන්ද ජනාධිපතිවරයා මාධ්‍ය ආයතන ප්‍රධානීන් දැනුවත් කළා
si_142068_3	ලබන 04 වනදා කුරුණෑගලදී පැවැත්වෙන නිදහස් පක්ෂ 65 වන සංවත්සරය පිළිබඳව අදහස් දක්වමින් ජනාධිපතිවරයා කියා සිටියේ පක්ෂය වර්තමානයට ගැලපෙන අයුරින් ඉදිරියට පවත්වාගෙන යාම සඳහා මෙවර සංවත්සරයෙන් අනතුරුව කටයුතු කරන බවයි. පක්ෂ අර්බුදය සම්බන්ධයෙන් තවදුරටත් අදහස් දැක්වු ජනාධිපතිවරයා කියා සිටියේ  ඕනෑම කරුණක් සාකච්ඡා මාර්ගයෙන් විසඳා ගැනීමට හැකියාව පවතින බවයි. එමෙන්ම ශ්‍රී ලංකා නිදහස් පක්ෂය කොටස්වලට කැඩී යා නොහැකි බවත්,  ඕනෑම ගැටලූවක් සාමුහිකව විසඳා ගත හැකි බවත් ජනාධිපතිවරයා මෙහිදී අවධාරණය කළා
si_142068_4	මේ අතර, තම නිල වෙබ් අඩවියට අනවසරයෙන් ඇතුළු වී එහි දත්ත වෙනස් කළ පාසල් සිසුවා සම්බන්ධයෙන්ද ජනාධිපතිවරයා මෙහිදී සිය අදහස් පළ කළා
si_142068_5	තමන් දරුවන් සිටින පියෙකු ලෙස ඒ පිළිබඳව කටයුතු කිරීමට සූදානම් බවයි ජනාධිපතිවරයා පෙන්වා දුන්නේ
