si_54414_0	රජයේ වෛද්‍ය  නිලධාරීන්ගේ සංගමයේ විශේෂ රැස්වීමක් හෙට පෙරවරුවේ පැවැත්වෙනවා
si_54414_1	ඒ කොළඹ  ජාතික රෝහලේ සිය ශාඛාව විසුරුවා හැරීමෙන් පසු ක්‍රියාත්මක වන ඉදිරි පියවර  සම්බන්ධයෙන් සාකච්ඡා කිරීමටයි
si_54414_2	යළි රජයේ වෛද්‍ය නිලධාරීන්ගේ සංගමයේ ජාතික  රෝහල් ශාඛාව පිහිටුවීම පිළිබඳව එහිදී සාකච්ඡා කරන බව රජයේ වෛද්‍ය  නිලධාරීන්ගේ සංගමයේ ලේකම් වෛද්‍ය චන්දික එපිටකඩුව හිරු ප්‍රවෘත්ති අංශයට  සඳහන් කළා
si_54414_3	ශ්‍රේණි  මාරුවීම් ක්‍රමවේදයට විරෝධය පළ කරමින් ජාතික රෝහලේ වෛද්‍යවරුන් පිරිසක්  ඊයේ පැය 24 ක සංකේත වර්ජනයක් ආරම්භ කළා
si_54414_4	ඒ හේතුවෙන් රෝගීන්ට දැඩි අපහසුතා  ඇති වූ අතර ජාතික රෝහලේ බාහිර රෝගී අංශය මෙන්ම සායන කිහිපයකද වැඩකටයුතු  අඩාල වුණා
si_54414_5	රජයේ වෛද්‍ය නිලධාරින්ගේ සංගමය ප්‍රකාශ කළේ මව් සංගමය දැනුවත්  කිරීමකින් තොරව අදාල වෛද්‍යවරුන් වර්ජනය ආරම්භ කර ඇති බවයි. ඒ අනුවයි ඊයේ  (01) රාත්‍රියේ රජයේ වෛද්‍ය නිලධාරීන්ගේ සංගමයේ ජාතික රෝහල් ශාඛාව  විසුරුවා හැරුනේ
