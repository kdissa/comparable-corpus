si_70571_0	දිවයිනේ බොහෝ ප්‍රදේශවලට ඉදිරි පැය 24 තුළ මිලිමීටර් 100 ක පමණ තද වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා
si_70571_1	එහි කාර්යයේ නියුතු කාලගුණ විද්‍යාඥ අනූෂා වර්ණසූරිය කියා සිටියේ වැසිත් සමඟ තද සුළං සහ අකුණු ඇතිවිය හැකි බවයි. මේ අතර, අකුණු සැර වැදීමෙන් ගාල්ල - වඳුරඹ - කිරින්දලහේන ප්‍රදේශයේ පදිංචි 15 හැවිරිදි සිසුවෙකු අද (02) පස්වරුවේ ජීවිතක්ෂයට පත්වුණා
si_70571_2	වඳුරඹ පොලීසිය සඳහන් කළේ වඳුරඹ - කිරින්දලහේන විද්‍යාලය අසල මිතුරන් දෙදෙනෙකු සමග සිටියදී මෙලෙස අකුණු සැර වැදී ඇති බවයි. අකුණු සැර වැදීම හේතුවෙන් ඔහු සමග සිටි තවත් තරුණයෙකු ප්‍රතිකාර සඳහා කරාපිටිය රෝහලට ඇතුළත් කළා
si_70571_3	එමෙන්ම, ගාල්ල - පෝද්දල - මීපාවල ප්‍රදේශයේ පදිංචි 57 හැවිරිදි පුද්ගලයෙක්ද අද (02) පස්වරුවේ මියගියේ අකුණු සැර වැදීමෙන්
si_70571_4	හලාවත - මුන්දලම ප්‍රදේශය හරහා අද (02) පස්වරුවේ හමාගිය දැඩි සුළඟකින් නිවාස 10 කට පමණ අර්ධ හානි සිදුව ඇති බවද ආපදා කළමනාකරණ මධ්‍යස්ථානය සඳහන් කළා
