si_231455_0	මොරගහකන්ද ජලාශයේ කාන්දුව සම්බන්ධයෙන් කිසිදු ආකාරයකින් බියක් ඇති කර ගත යුතු නොවන බව එහි ව්‍යාපෘති අධ්‍යක්ෂ ඩී.බී. විජේරත්න පවසනවා
si_231455_1	ජලාශයේ ප්‍රධාන වේල්ලට ඉහළින් දින කිහිපයක සිට ජල කාන්දුවක් සිදුවන බවට හිරු සී.අයි.ඒ මීට පෙර අනාවරණ කළා
si_231455_2	උපරිම ජල ධාරිතාව ලැබීමත් සමග ජලාශයේ ප්‍රධාන වේල්ලේ ඉහළ කොටසේ කෙළවරක ජල කාන්දුවක් හට ගෙන තිබූ බවට සේවකයන් සහ ආරක්ෂක නිලධාරින් බළධාරින්ට දැනුම්දීමත් සමඟයි මේ පිළිබඳව බලධාරින් පරීක්ෂාවට ලක් කිරීමට පියවර ගෙන තිබුණේ
si_231455_3	චීන සමාගමක් විසින් ක්‍රියාත්මක කළ මොරගහකන්ද ජලාශ ව්‍යාපෘතියේ ප්‍රධාන වේල්ල නිර්මාණය කර ඇත්තේ මීටර් 25න් 25ට කොන්ක්‍රීට් කුට්ටි එක් කරමින් වන අතර, ඒවා එකිනෙක යා කර ඇති ස්ථානයකින් ජල කාන්දුව සිදුවන බවට දැනට සිදුකරන ලද පරික්ෂා කිරීම් වලදි අනාවරණ වී තිබෙනවා
si_231455_4	කෙසේ වෙතත්, මේ පිළිබඳව බියක් ඇති නොකර ගන්නා ලෙසයි එම ව්‍යාපෘතිය භාර අධ්‍යක්ෂ ඩී.බී. විජේරත්න වැඩිදුරටත් සඳහන් කළේ
si_231455_5	කෙසේ වෙතත්, මෙම ජල කාන්දුව සුළුවෙන් නොතකා විදේශ විශේෂඥ කණ්ඩායමක් ගෙන්වා පරීක්ෂා කර වාර්තාවක් කැඳවිය යුතු බව සමස්ත ලංකා ගොවිජන සම්මේලනය පවසනවා
si_231455_6	එහි ජාතික සංවිධායක නාමල් කරුණාරත්න දඹුල්ලේදී අද මාධ්‍ය හමුවක් කැඳවමින් මේ බව කියා සිටියා
si_231455_7	එහිදී ඔහු වැඩිදුරටත් සඳහන් කළේ මේ පිළිබඳව නිසි සැලකිල්ලක් නොදැක්වුවහොත් රට මැද සුනාමියක් වැනි ව්‍යවසනයක් ඇති විය හැකි බවයි.
