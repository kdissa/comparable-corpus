si_146653_0	දුම්රිය ගේට්ටුකරුවන් ආරම්භ කර ඇති වෘත්තීය ක්‍රියාමාර්ගය නිසා අනාරක්ෂිතව පවතින ස්ථාන වෙනුවෙන් සිවිල් ආරක්ෂක භටයින් යෙදවීමට ප්‍රවාහන අමාත්‍යාංශය තීරණය කර තිබෙනවා
si_146653_1	ප්‍රවාහන අමාත්‍ය නිමල් සිරිපාල ද සිල්වා කොළඹ අද පැවති රැස්වීමකට එක්වෙමින් කියා සිටියේ අනාරක්ෂිත දුම්රිය හරස් මාර්ග ගේට්ටු 676 ක් පවතින බවයි. ඒවායේ සේවයේ යෙදී සිටින ගේට්ටුකරුවන්ගෙන් සියයට 25 ක් පමණක් මෙම වර්ජනයට එක්ව සිටින බව ඔහු සදහන් කළා
si_146653_2	එසේම අනාරක්ෂිත ගේට්ටු 200 ක් වෙනුවෙන් ස්වයංක්‍රීය විදුලි සංඥා පද්ධති වසර දෙකක් තුළ ඇතුළත් කිරීමට පියවර ගන්නා බවයි එහිදී අමාත්‍යවරයා කියා සිටියේ
si_146653_3	මේ සම්බන්ධයෙන් ශ්‍රී ලංකාවේ අනාරක්ෂිත දුම්රිය හරස් මාර්ග ගේට්ටු ක්‍රියාකරුවන්ගේ සාමජිකත්ව එකමුතුවේ  සභාපති ජේ.ඒ.සී. ප්‍රේමලාල්ගෙන් හිරු ප්‍රවෘත්ති අංශය විමසීමක් කළා
si_146653_4	එවැනි ක්‍රියාමාර්ගයක් ගතහොත් දැඩි පියවරකට එළඹෙන බවයි ඔහු සඳහන් කළේ
