si_56411_0	විදුලිය නිෂ්පාදනය කිරීම සඳහා ඛනිජ තෙල් නීතිගත සංස්ථාව විසින් විදුලිබල මණ්ඩලයට ලබාදෙන දැවි තෙල් මිල ඉහළ දමා තිබෙනවා
si_56411_1	ලංකා විදුලිබල මණ්ඩලයේ සභාපති ඩබ්ලිව්.බී. ගනේගල හිරු ප්‍රවෘත්ති අංශයට කියා සිටියේ ඊයේ (01) සිට බලපැවැත්වෙන පරිදි මෙම මිල ඉහළ දැමීම සිදුකර ඇති බවයි. ඒ අනුව අඩු සල්ෆර් ප්‍රතිශතයක් අන්තර්ගත දැවි තෙල් ලීටරයක මිල රුපියල් 75 සිට 100 දක්වා ඉහළ දමා තිබෙනවා
si_56411_2	මෙතෙක් රුපියල් 65කට ලබාදුන් වැඩි සල්ෆර් ප්‍රතිශතයකින් යුත් දැවි තෙල් ඊයේ දිනයේ සිට රුපියල්  90කට මිලදී ගැනීමට විදුලිබල මණ්ඩලයට සිදුව ඇති බවයි සභාපතිවරයා ප්‍රකාශ කළේ
si_56411_3	මෙය  විදුලිබිල කෙරෙහි බලපාන ආකාරය පිළිබද හිරු ප්‍රවෘත්ති අංශයට අදහස් දක්වන ලංකා විදුලිබල මණ්ඩලයේ සභාපති ඩබ්ලිව්.බී. ගනේගල
si_56411_4	කෙරවලපිටිය ඞීසල් බලාගාරය සඳහා තෙල් ලබාදීම ද ඛනිජ තෙල් නීතිගත සංස්ථාව විසින් පසුගිය දා අත්හිටවනු ලැබුවා
si_56411_5	ඒ, මෙතෙක් ලබාදී ඇති ඉන්ධන සඳහා අය විය යුතු රුපියල් බිලියන 9කට ආසන්න මුදල නොලැබීම හේතුවෙන්
si_56411_6	විදුලිබල මණ්ඩලයට ලබාදෙන දැවි තෙල්වල මිල ඉහළ දැමීම සම්බන්ධයෙන් හිරු ප්‍රවෘත්ති අංශය ඛනිජ තෙල් කර්මාන්ත අමාත්‍ය අනුර ප්‍රියදර්ශන යාපාගෙන් ද විමසීමක් කළා
si_56411_7	ඔහු කියා සිටියේ විදුලිබල මණ්ඩලයට සහන මිලට ඉන්ධන ලබාදීමෙන් තෙල් සංස්ථාවට සිදුවන විශාල පාඩුව අවම කර ගැනීම සඳහා මෙම පියවර ගත් බවයි.
