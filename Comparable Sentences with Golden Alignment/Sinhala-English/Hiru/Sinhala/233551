si_233551_0	72 වන නිදහස් සැමරුම වෙනුවෙන් අඩි 50ක දිගින් සහ අඩි 30ක පළලින් යුතු ජාතික ධජයක් නිර්මාණය කරන පුවතක් අවිස්සාවේල්ල සීතාවක ප්‍රදේශයෙන් වාර්තාවුණා
si_233551_1	සීතාවකපුර මානියම්ගම රජමහා විහාරය කේන්ද්‍ර කරගනිමින් ප්‍රදේශවාසීන් සහ බෞද්ධ සංගමය ඒකාබද්ධවයි එම ධජය නිර්මාණය කෙරෙන්නේ
si_233551_2	නිදහස් දින උදෑසන මෙම ජාතික ධජය අඩි 1500ක උසකින් යුත් සීතාවකපුර - යකහටුවාව කඳුමුදුනේ ප්‍රදර්ශනය කිරීමට නියමිතයි
si_233551_3	මෙම යකහටුවාව කඳුමුදුන හැඳින්වෙන්නේ මහා රාවණා රජුගේ සෙනෙවියෙකුගේ දේහය මිහිදන් කළ ස්ථානයක් ලෙසයි
si_233551_4	මේ වනවිට එම ධජය නිර්මාණය කිරීමේ කටයුතු සිදුවන්නේ සීතාවකපුර මානියම්ගම රජමහා විහාරස්ථානයේදියි
si_233551_5	මේ අතර අනිද්දාට යෙදෙන ජාතික නිදහස් උත්සවය සාර්ථකව පැවැත්වීම සඳහා අවශ්‍ය සියලූම යටිතල පහසුකම් සූදානම් කර අවසන් බව රාජ්‍ය පරිපාලන ස්වදේශ කටයුතු, පළාත් සභා සහ පළාත්පාලන අමාත්‍යාංශය පවසනවා
si_233551_6	ආරක්ෂක සැළසුම් මෙන්ම සනීපාරක්ෂක අවශ්‍යතා ඉටු කිරීම සඳහාද ප්‍රමුඛතාව ලබාදී ඇති බවයි ජාතික නිදහස් සැමරුම් දින සංවිධාන කමිටුව නියෝජනය කරන රාජ්‍ය පරිපාලන අමාත්‍යාංශයේ අතිරේක ලේකම් කේ.ජී. ධර්මතිලක සඳහන් කළේ
