si_58215_0	ජාතික හැඳුනුම්පතට සිංහල සහ දෙමළ භාෂා දෙකෙන්ම විස්තර ඇතුළත් කිරීමේ හැකියාව සොයා බලමින් සිටින බව නීතිපතිවරයා අද (02) ශ්‍රේෂ්ඨාධිකරණයට දැනුම් දුන්නා
si_58215_1	නීතිපතිවරයා වෙනුවෙන් අධිකරණයේ පෙනී සිටි නියෝජ්‍ය සොලිසිටර් ජනරාල් විරාජ් දයාරත්න මේ බව කියා සිටියේ ජාතික හැඳුනුම්පත සිංහලෙන් සහ දෙමළෙන් නිකුත් කරන ලෙස ඉදිරිපත් කර තිබූ මූලික අයිතිවාසිකම් පෙත්සමක් වැඩිදුර විභාගයට ගත් අවස්ථාවේදීයි
si_58215_2	මහරගම ප්‍රදේශයේ පදිංචිකරුවෙකු විසින් ඉදිරිපත් කර තිබූ එම පෙත්සමෙන් ඔහු පෙන්වා දී තිබුණේ ජාතික හැඳුනුම්පත සිංහල සහ දෙමළ භාෂා දෙකෙන්ම ජනතාවට නිකුත් කළ යුතු ලියවිල්ලක් බවයි. තමන්, සිංහල භාෂාවෙන් නිකුත් කර ඇති ජාතික හැඳුනුම්පත රැගෙන සිංහල නොදත් ජනතාව වෙසෙන උතුරු සහ නැගෙනහිර පළාත්වලට ගිය අවස්ථාවේදී දැඩි අපහසුතාවයන්ට ලක්වීමට සිදුවූ බව ඔහු පෙත්සමෙන් පෙන්වා දී තිබුණා
si_58215_3	සිංහල සහ දෙමළ යන භාෂා දෙකම ශ්‍රී ලංකාවේ රාජ්‍ය සහ පරිපාලන භාෂා ලෙස ව්‍යවස්ථාවෙන් පිළිගෙන තිබියදී උපන් රටේදීම මෙවැනි අපහසුතාවයන්ට ලක්වීම කණගාටුවට කරුණක් බවයි පෙත්සම්කරු සිය පෙත්සමේ වැඩිදුරටත් දක්වා තිබුණේ
si_58215_4	අගවිනිසුරු ප්‍රමුඛ ත්‍රි පුද්ගල විනිසුරු මඩුල්ලක් හමුවේ මෙය සලකා බැලූණු අතර, පෙත්සම තවදුරටත් සලකා බැලීම ලබන ජුනි මස 20 වැනිදා දක්වා කල් තැබුණා
