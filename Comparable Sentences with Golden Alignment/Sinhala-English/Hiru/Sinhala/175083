si_175083_0	ලංකා කම්කරු කොංග්‍රසයේ මධ්‍යම පළාත් සභා මන්ත්‍රීවරුන් දෙදෙනෙකු සහ නුවරඑළිය ප්‍රාදේශීය සභාවේ හිටපු මන්ත්‍රීවරයෙකු ඇතුලු සිව්දෙනෙකු අත්අඩංගුවට ගෙන තිබෙනවා
si_175083_1	හැටන් තොන්ඩමන් වෘත්තිය පුහුණු මධ්‍යස්ථානයේ නම වෙනස් කිරීමට එරෙහිව ඉකුත් (26) වනදා හැටන් නගර මධ්‍යයේදී ලංකා කම්කරු කොංග්‍රසයේ ආධරකරුවන් පිරිසක් විසින් සිදුකළ විරෝධතාවයේදී අමාත්‍ය පලනි දිගමිබරම්ගේ ආධාරකරුවෙකුගේ වෙළදසැළකට අලාභහානි සිදු කළේ යැයි කියන සිද්ධියක් සම්බන්ධයෙන් සිදුකළ පැමිණිල්ලක් මත මොවුන් අත්අඩංගුවට ගෙන තිබුණා
si_175083_2	ඔවුන් අද (02) දින හැටන් මහේස්ත්‍රාත් අධිකරණය වෙත ඉදිරිපත්කර ඇති බවයි වාර්තා වන්නේ
si_175083_3	මෙලෙස අත්අඩංගුවට ගෙන ඇත්තේ ලංකා කම්කරු කොංග්‍රසයේ උපසභාපති සහ මධ්‍යම පළාත් සභා මන්ත්‍රී පී.ශත්තිවේල්, මධ්‍යම පළාත් සභා මන්ත්‍රී පිලිප් කුමාර්, නුවර එළිය ප්‍රාදේශීය සභාවේ හිටපු ප්‍රාදේශීය සභා මන්ත්‍රී මලර් වාසගම් සහ අඹගමුව ප්‍රාදේශීය සභාවේ හිටපු ප්‍රාදේශීය සභා මන්ත්‍රිනී එස්.ලොගනායිගි යන අයයි
si_175083_4	මෙම සිද්ධිය සම්බන්ධයෙන් තලවාකැලේ ලිදුල නගර සභාවේ හිටපු ප්‍රාදේශීය සභා මන්ත්‍රී එස්. භාරතිදාසන් හැටන් පොලිසිය මගින් ඊයේ (01) අත්අඩංගුවට ගෙන තිබුණා
si_175083_5	ඔහු ඊයේ දිනයේ අත්අඩංගුවට ගෙන අද (02)  අධිකරණයට පැමිණෙන ලෙස දැනුම්දී පොලිස් ඇප මත මුදාහැර ඇති බවයි වාර්තා වන්නේ
si_175083_6	(ඡායාරූප - හැටන් රංජිත් රාජපක්ෂ)
