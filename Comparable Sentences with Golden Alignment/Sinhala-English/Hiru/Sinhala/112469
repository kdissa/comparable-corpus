si_112469_0	ඉදිරි මහ මැතිවරණයට හංසයා ලකුණින් තරඟ කිරීම සඳහා නව ප්‍රජාතන්ත්‍රවාදී පෙරමුණ සිය අභිලාෂය මැතිවරණ කොමසාරිස්වරයාට දන්වා තිබෙනවා
si_112469_1	2010 ජනාධිපතිවරණයේදී ෆීල්ඞ් මාර්ෂල් සරත් ෆොන්සේකා සහ පසුගිය ජනාධිපතිවරණයේදී වත්මන් ජනාධිපති මෛත්‍රීපාල සිරිසේන තරඟ කරනු ලැබුවේ හංසයා ලකුණ යටතේ නව ප්‍රජාතන්ත්‍රවාදී පෙරමුණෙන්
si_112469_2	මෙවර මහ මැතිවරණයේදී එක්සත් ජාතික පක්ෂය සමඟ එක්ව තරඟ කිරීමට තම පක්ෂයේ මධ්‍යම කාරක සභාව අනුමැතිය ලබාදුන් බව කඳුරට ජනතා පෙරමුණ පවසනවා
si_112469_3	එහි දේශපාලන අංශ නායක අමාත්‍ය වී. රාධක්‍රිෂ්ණන් හැටන් නගරයේ ඊයේ පැවති මාධ්‍ය හමුවකදී මේ බව ප්‍රකාශ කළා
si_112469_4	මේ අතර ජාතික ගැටළුවට දේශපාලන විසඳුමක් ලබාදීම පිළිබඳව මෙවර මැතිවරණයේදී වැඩි අවධානයක් යොමු කරන බව දෙමළ ජාතික සන්ධානය පවසනවා
si_112469_5	එම සන්ධානයේ මහ ලේකම් හිටපු පාර්ලිමේන්තු මන්ත්‍රී මාවෙයි සේනාධිරාජා සඳහන් කළේ ප්‍රධාන දේශපාලන පක්ෂද ජාතික ගැටළුව විසඳීම සඳහා වන යෝජනා තම ප්‍රතිපත්ති ප්‍රකාශනවල සඳහන් කළ යුතු බවයි. ශ්‍රී ලංකා මුස්ලිම් කොංග්‍රසයද මහ මැතිවරණය සම්බන්ධයෙන් තරඟ කරන ආකාරය පිළිබඳව සාකච්ඡා කිරීම සඳහා අද පස්වරුවේ පක්ෂ මූලස්ථානයේදී රැස්වීමට නියමිතයි
