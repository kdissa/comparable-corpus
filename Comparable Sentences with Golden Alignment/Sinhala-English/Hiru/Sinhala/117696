si_117696_0	ගාල්ල - රිච්මන්ඞ් කන්ද දුම්රිය හරස් මාර්ගය අසලදී දුම්රියක ගැටී බරපතල තුවාල ලැබූ රිච්මන්ඞ් විද්‍යාලයේ 3 වන ශ්‍රේණියේ ඉගෙනුම ලැබූ 8 හැවිදිරි සිසුවා ජීවිතක්ෂයට පත්වුණා
si_117696_1	ඒ, කරාපිටිය රෝහලේ දැඩි සත්කාර ඒකකයේ ප්‍රතිකාර ලබමින් සිටියදියි
si_117696_2	පසිඳු තීක්ෂණ නමැති මෙම සිසුවා සහ තවත් සිසුන් 4 දෙනෙකු, පාසල නිමවීමෙන් පසු ඔවුන්ගේ පාසල් වෑන් රථයේ රියදුරු විසින් පාසල් ගේට්ටුව අසළ සිට වෑන් රථය ගාල් කර තිබූ ස්ථානයට කැදවාගෙන එමින් සිට තිබෙනවා
si_117696_3	වෑන් රථය ගාල් කර තිබී ඇත්තේ දුම්රිය ගේට්ටුවෙන් පිටතට වන්නටයි
si_117696_4	ගේට්ටුව වසා තිබුණ නිසා රියදුරා සිසුන් 5 දෙනා ගේට්ටුව අසළ රදවාගෙන සිට ඇති අතර දුම්රිය පැමිණෙන අවස්ථාවේදී තුවාල ලැබූ සිසුවා එක්වරම දුම්රිය මාර්ගය හරහා දිව ගොස් තිබෙනවා
si_117696_5	එහිදී දුම්රියේ ගැටුණු ඔහු රෝහල්ගත කෙරුණේ බරපතල තත්ත්වයෙන්
si_117696_6	මිය පසිඳු තීක්ෂණ වදුරඹ - ලේල්වල ප්‍රදේශයේ පදිංචිකරුවෙකු බවයි පොලිස් මාධ්‍ය ප්‍රකාශක කාර්යාලය සඳහන් කළේ
si_117696_7	මේ අතර, රත්නපුර - කහවත්ත - පනාවැන්න ප්‍රදේශයේ දී වයස අවුරුදු එක හමාරක කුඩා දරුවෙකු නිවස ඉදිරිපිට අලංකාරයට සකසා තිබූ පොකුණකට ඇද වැටී අද මිය ගොස් තිබෙනවා
si_117696_8	කහවත්ත රෝහලේ ප්‍රකාශකයෙකු සඳහන් කළේ රෝහලට ගෙන එන විටත් කුඩා දරුවා මිය ගොස් සිටි බවයි.
