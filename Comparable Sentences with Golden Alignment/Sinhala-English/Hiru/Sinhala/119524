si_119524_0	මෙතෙක් නිල නිවාස භාර නොදුන් හිටපු මන්ත්‍රීවරුන්ට ඉදිරි මාසයක කාලයක් තුළ ඒ සඳහා යහපත් ප්‍රතිචාර දක්වන ලෙස රාජ්‍ය පරිපාලන අමාත්‍යාංශය දැනුම්දීමක් කර තිබෙනවා
si_119524_1	එම අමාත්‍යාංශයේ ජ්‍යෙෂ්ඨ නිලධාරියෙකු සඳහන් කළේ ලිඛිතව අදාළ දැනුම්දීම සිදුකර ඇති බවයි. හිටපු පාර්ලිමේන්තු මන්ත්‍රිවරුන් අතුරෙන් 25 දෙනෙකු පමණ පසුගිය සතිය වනවිට නිල නිවාස භාරදී නොමැති බවටයි වාර්තාවී තිබුණේ
si_119524_2	කෙසේ වෙතත් ලිඛිත දැනුම්දීමෙන් පසු මේ වනවිට බොහෝ හිටපු මන්ත්‍රීවරුන් ඊට යහපත් ප්‍රතිචාර දක්වා තිබෙනවා
si_119524_3	ඇතැම් හිටපු මන්ත්‍රීවරුන් නිල නිවාස භාරදී ඇති බවද අමාත්‍යාංශයේ එම ප්‍රකාශකයා සඳහන් කළා
si_119524_4	රාජ්‍ය පරිපාලන අමාත්‍යාංශයේ මෙම ලිඛිත දැනුම්දීමට නිසි ප්‍රතිචාරයක් නොලැබුණහොත් නිල නිවාස භාර  නොදෙන හිටපු මන්ත්‍රීන්ට එරෙහිව නීිතිමය ක්‍රියාමාර්ග ගැනීමටත් රාජ්‍ය පරිපාලන අමාත්‍යාංශය තීරණය කර තිබෙනවා
si_119524_5	මේ අතර නව පාර්ලිමේන්තු මන්ත්‍රීවරුන් සඳහා නවාතැන් පහසුකම් ලබාදීමේ දුෂ්කරතාවක්ද මේ වනවිට උද්ගත වී ඇති බව රාජ්‍ය පරිපාලන අමාත්‍යාංශය පවසනවා
si_119524_6	ඊට හේතුව බොහෝ මන්ත්‍රීවරුන් නිල නිවසක් සඳහා ඉල්ලීම් සිදුකර තිබීමයි
si_119524_7	කෙසේ වෙතත් සෑම පාර්ලිමේන්තු මන්ත්‍රීවරයෙකුටම නිල නිවාසයක හිමිකමක් පවතින අතර  කෙසේ හෝ නිල නිවාස ගැටළුවට විසඳුමක් ලබාදීමට කඩිනම් වැඩපිළිවෙලක් වෙත යොමුවීමට රාජ්‍ය පරිපාලන අමාත්‍යාංශය මේ වනවිට තීරණය කර තිබෙනවා
