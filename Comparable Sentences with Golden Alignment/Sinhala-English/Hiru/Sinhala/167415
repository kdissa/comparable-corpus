si_167415_0	මාළඹේ පෞද්ගලික වෛද්‍ය විද්‍යාලය අහෝසි කිරීම ඇතුළු ඉල්ලීම් කිහිපයක් මුල් කර ගනිමින් සයිටම් විරෝධී ජන පවුර ප්‍රකාශයට පත් කළ ජාතික විරෝධතා දිනයට සමගාමීව රාජ්‍ය ආයතන බොහොමයක් ඉදිරිපිට කළු කොඩි ඔසවා ඇති බව වාර්තා වනවා
si_167415_1	දුම්රිය මූලස්ථානය, ජාතික රෝහල, වරාය අධිකාරිය, විදුලිබල මණ්ඩල ප්‍රධාන කාර්යාලය, රජයේ මුද්‍රණාලය සහ නාරාහේන්පිට මිනුම්දෝරු කාර්යාලය ඇතුළු රාජ්‍ය ආයතන රැසක් ඉදිරිපිට අද පෙරවැවේ කළු කොඩි ඔසවා තිබූ ආකාරය එහි ගිය අප වාර්තාකරුවන්ට දැක ගන්නට ලැබුණා
si_167415_2	තැපැල් මූලස්ථානය, රාජ්‍ය ඉංජිනේරු සංස්ථාව, මෙන්ම දැව සංස්ථාව ඉදිරිපිට ද විරෝධතා බැනරයක් අත්සන් කිරීම සිදුකෙරෙනවා
si_167415_3	එමෙන්ම රජයේ වෛද්‍ය නිලධාරීන්ගේ සංගමයට අනුබද්ධ සියලුම වෛද්‍යවරුන් අද දින කළු පටි පැළඳ රෝගී ප්‍රතිකාර සේවා ලබාදෙන බවයි එම සංගමය කියා සිටියේ
si_167415_4	යාපනය විශ්වවිද්‍යාලය හැර අනෙකුත් සියලුම සරසවි ඉදිරිපිට විරෝධතා සංවිධාන කර ඇති බවයි අන්තර් විශ්වවිද්‍යාලයීය ශිෂ්‍ය බල මණ්ඩලය කියා සිටියේ
si_167415_5	දුෂ්කර ප්‍රදේශයන්හි රජයේ රෝහල්වල සේවය කරන දන්ත වෛද්‍යවරුන් එම රෝහල්වලින් මුදා හැර රජයට පවරා ගත් නෙවිල් ප්‍රනාන්දු රෝහලට අනුයුක්ත කර ඇති බව රජයේ දන්ත ශල්‍ය වෛද්‍ය නිලධාරීන්ගේ සංගමය පවසනවා
si_167415_6	එහි ලේකම් වෛද්‍ය විපුල වික්‍රමසිංහ මේ බව කියා සිටියේ කොළඹ අද පැවැති මාධ්‍ය හමුවකට එක්වෙමින්
si_167415_7	මේ අතර, මාළඹේ පෞද්ගලික වෛද්‍ය විද්‍යාලය අහෝසි කිරීම ඇතුළු ඉල්ලීම් කිහිපයක් මුල් කර ගනිමින් අන්තර් විශ්වවිද්‍යාලයීය ශිෂ්‍ය බල මණ්ඩලය සංවිධාන කළ පා ගමන අද කෑගල්ල - නෙළුම්දෙනිය නගරයෙන් ආරම්භ වුණා
si_167415_8	ඔවුන් මේ වන විට අබේපුස්ස නගරයට ළඟා වෙමින් සිටින බවයි එහි සිටින හිරු වාර්තාකරු සඳහන් කළේ
