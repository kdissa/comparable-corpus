si_58210_0	මෙරට බලශක්ති ක්ෂේත්‍රය සංවර්ධනය සඳහා තාක්ෂණික සහයෝගය ලබාදීමට ජපානය කැමැත්ත පළ කර තිබෙනවා
si_58210_1	අද (02) උදෑසන ජපානයේ නියෝජ්‍ය අග්‍රාමාත්‍ය තාරෝ අසෝ ජනාධිපති මන්දිරයේදී, ජනාධිපති මහින්ද රාජපක්ෂ මහතා මුණ ගැසුණු අවස්ථාවේදීයි මේ බව සඳහන් කර ඇත්තේ
si_58210_2	ශ්‍රී ලංකාවේ දැනට තිබෙන බලශක්ති ක්‍රමවේදයන් ආර්ථික සංවර්ධනයට වඩාත් පුළුල්ව උපයෝගී කරගත හැකි ආකාරයෙන් සංවර්ධනය කිරීම සඳහා දැනට ජපානයේ තිබෙන බලශක්ති තාක්ෂණය ඉදිරියේදී ලබාදීමට මෙහිදී එකඟතාවය පළ වී තිබෙනවා
si_58210_3	මීට අමතරව දෙරට අතර ආර්ථික සහයෝගීතාවය වර්ධනයට සහ ආයෝජන ප්‍රවර්ධනය සම්බන්ධයෙන්ද දෙරටේ රාජ්‍ය නායකයන් අතර අදහස් හුවමාරු වී ඇති බවයි ජනාධිපති මාධ්‍ය අංශය සඳහන් කළේ
si_58210_4	මෙහිදී ආර්ථික හා දේශපාලනික වශයෙන් ජපානයෙන් ලැබෙන අඛණ්ඩ සහය පිළිබඳ ජනාධිපති මහින්ද රාජපක්ෂ මහතා විසින් ජපාන නියෝජ්‍ය අග්‍රාමාත්‍ය තාරෝ අසෝ වෙත සිය ස්තූතිය පළ කර තිබෙනවා
si_58210_5	ජපානයේ නියෝජ්‍ය අග්‍රාමාත්‍ය තාරෝ අසෝ සහ ජපාන පාර්ලිමේන්තුවේ මුදල් පිළිබඳ ජ්‍යෙෂ්ඨ නියෝජ්‍ය අමාත්‍ය යුකෝ ඔබුචි ඇතුලූ ජපාන රජයේ ඉහළ පෙළේ නියෝජිත පිරිසක් ඊයේ (01) රාත්‍රියේ දිවයිනට පැමිණියා
