si_175094_0	විදෙස්ගතව සැඟව සිටින පාතාල නායකයන් අත්අඩංගුවට ගැනීම සඳහා ජාත්‍යන්තර පොලිසිය සමග එක්ව මෙහෙයුමක් ආරම්භ කර තිබෙනවා
si_175094_1	පොලිස් විශේෂ කාර්ය බලකාය, මත්ද්‍රව්‍ය නාශක කාර්යාංශය සහ සංවිධානාත්මක අපරාධ කොට්ඨාශය ඒකාබද්ධවයි මෙම මෙහෙයුම ක්‍රියාත්මක කර ඇත්තේ
si_175094_2	පසුගිය මාස කිහිපය තුළ දිවයිනේ විවිධ ප්‍රදේශවලින් පාතාල ක්‍රියාකාරකම් කිහිපයක් වාර්තාවුණා
si_175094_3	ආසන්තම සිදුවීම බවට පත්වූයේ පසුගියදා කොස්ගොඩ ප්‍රදේශයේ සිදුවූ සිව්පුද්ගල ඝාතනයයි
si_175094_4	ඊට ප්‍රදේශයේ පාතාල කල්ලි දෙකක් අතර පවතින ගැටුමක් හේතුවී ඇති බව අනාවරණ වී තිබුණා
si_175094_5	එම සිදුවීමෙන් දින කිහිපයකට පසු අම්බලන්ගොඩ - බටපොල ප්‍රදේශයේදී වෙඩි තැබීමක් සිදුවූ අතර ඉන් 5 දෙනෙකු තුවාල ලැබුවා
si_175094_6	මෙම සිද්ධීන්වලට සම්බන්ධ පාතාල කල්ලි නායකයන් විදෙස් ගතව සිටින බවටයි පරීක්ෂණවලදී හෙළිවී ඇත්තේ
si_175094_7	විමර්ශන කණ්ඩායම් සිදුකර ඇති අනාවරණවලට අනුව පසුගිය කාලසීමාව තුළ සිදුවූ දරුණු ගණයේ අපරාධවලට සම්බන්ධ පාතාල කල්ලි නායකයන් 5 දෙනෙකු පමණ මේ වනවිට සිටින්නේ විදෙස් ගතවයි. ඔවුන්ගෙන් තුන්දෙනෙකු ඩුබායි හි සිටින අතර, අනෙක් දෙදෙනා දකුණු ඉන්දියාවේ සිටින බවටයි වාර්තාවී ඇත්තේ
si_175094_8	ජාත්‍යන්තර පොලීසිය සමග එක්ව සිදුකරන පරීක්ෂණවලට අනුව විදෙස් ගතව සිටින මෙම පාතාල කල්ලි නායකයන් අත්අඩංගුවට ගැනීමට කඩිනමින් රතු නිවේදන  නිකුත් කරන බවයි ජ්‍යෙෂ්ඨ පොලිස් නිලධාරියෙකු හිරු ප්‍රවෘත්ති අංශය කළ විමසීමකදී සඳහන් කළේ
