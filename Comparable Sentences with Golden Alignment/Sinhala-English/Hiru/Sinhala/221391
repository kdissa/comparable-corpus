si_221391_0	වසර 5ක බරපතල සිර දඬුවම් නියම වූ හම්බන්තොට නගරාධිපති එරාජ් රවීන්ද්‍ර ප්‍රනාන්දු සහ පේමසිරි පරණමාන අද පස්වරුවේ අගුණකොළපැලැස්ස බන්ධනාගාරය වෙත රැගෙන යනු ලැබුවා
si_221391_1	ඒ, හම්බන්තොට සෙල්ලම් පිස්තෝල නඩුවට ඔවුන් වරදකරුවන් වීමෙන් අනතුරුවයි. 2014 වසරේ අප්‍රේල් 17 වනදා එක්සත් ජාතික පක්ෂ පාර්ලිමේන්තු මන්ත්‍රීවරුන් පිරිසක් හම්බන්තොට වරාය සංකීර්ණයේ නිරීක්ෂණ චාරිකාවක නිරතව සිටියදී ඔවුන්ට ගල්මුල් වලින් පහරදීම සහ සෙල්ලම් පිස්තෝලයක් පෙන්වා තර්ජනය කිරීම ආදී චෝදනාවලට අදාළව එම නඩුව පවරා තිබුණා
si_221391_2	විත්තිකරුවන් 5 දෙනෙකුට එරෙහිව පැවති නඩුවේ තීන්දුව අද ප්‍රකාශයට පත් කළ හම්බන්තොට මහාධිකරණ විනිසුරු තාමර තෙන්නකෝන් නඩුවේ දෙවන, තුන්වන හා හතර වන විත්තිකරුවන් චෝදනාවලින් නිදොස් කොට නිදහස් කළ අතර, නඩුවේ 5 වන විත්තිකරු වූ හම්බන්තොට නගරාධිපති එරාජ් රවීන්දු ප්‍රනාන්දු සහ පළ වන විත්තිකරු වූ පේමසිරි පරණමාන යන අයට දඬුවම් නියම කළා
si_221391_3	චෝදනා 29ක් යටතේ ඔවුන්ට එරෙහිව හම්බන්තොට මහාධිකරණය හමුවේ නඩු පවරා තිබූ අතර, චෝදනා දෙකකට හැර සියළු චෝදනාවලට මහාධිකරණය මගින් ඔවුන් වරදකරුවන් කර තිබෙනවා
si_221391_4	ඒ අනුව ඔවුන්ට වසර 5ක බරපතල වැඩ සහිත සිර දඬුවම් නියම කළ මහාධිකරණ විනිසුරුවරයා චෝදනා 27ට අදාළව එක් එක් චෝදනා සඳහා රුපියල් 5000 බැගින් රුපියල් එක්ලක්ෂ 30,000ක දඩ මුදලක් ද නියම කළ බවයි හිරු අධිකරණ වාර්තාකරු සඳහන් කළේ
si_221391_5	එමෙන්ම පැමිණිලිකරුවන්ට රුපියල් ලක්ෂ 13 ක වන්දි මුදලක් ගෙවන ලෙසට ද මහාධිකරණ විනිසුරුවරයා නියෝග කර තිබෙනවා
