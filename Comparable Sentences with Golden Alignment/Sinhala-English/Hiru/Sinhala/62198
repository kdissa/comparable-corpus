si_62198_0	යුද්ධය නිමා වී සාමයේ දිගු ගමනක් අරඹා ඇති ශ්‍රී ලංකාවට ඵලදායී විවේචන මෙන්ම ක්‍රියාකාරී සහායක් අවශ්‍ය බව පොදුරාජ්‍ය මණ්ඩලීය පළාත් පාලන සංසදය පවසනවා
si_62198_1	බ්‍රිතාන්‍යයේ ෆයිනෑන්ෂල් ටයිම්ස් පුවත්පතට ලිපියක් යොමු කරමින් එහි මහලේකම් කාල් රයිට් ප්‍රකාශ කළේ ශ්‍රී ලංකාවේ පශ්චාත් යුධ ප්‍රජාතන්ත්‍රවාදී ව්‍යුහයන් ගොඩනැංවීම සඳහා පොදුරාජ්‍ය මණ්ඩලය සහාය විය යුතු බවයි. කොළඹ පැවැත්වෙන සමුළුව පොදුරාජ්‍ය මණ්ඩලීය රාජ්‍ය නායකයින්ගේ හමුවක් පමණක් නොව බිම් මට්ටමේ ක්‍රියාකාරීන්ගේ සහ සිවිල් සමාජයේ එකමුතුවක් විය යුතු බවයි පළාත් පාලන සංසදය සදහන් කළේ
si_62198_2	බ්‍රිතාන්‍ය කේන්ද්‍ර කොටගත් පොදුරාජ්‍ය මණ්ඩලීය පළාත් පාලන සංසදය, එහි මහලේකම් කාර්යාලය සමග එක්ව කටයුතු කරනවා
si_62198_3	සාම අවධියේ දුෂ්කර අභියෝගයන්ට මුහුණ දෙන රටවලට සහාය වීමේ පියවර අනුව ඔවුන් ශ්‍රී ලංකාවේ ද වැඩපිළිවෙල රැසක් ආරම්භ කර තිබෙනවා
si_62198_4	ශ්‍රී ලංකාවේ මානව හිමිකම් තත්ත්වය පිළිබද විවේචන එල්ල කළ හැකි නමුදු කොළඹ රාජ්‍ය නායක සමුළුව වර්ජනය කිරීම ගැටළුවට විසඳුමක් නොවන බවයි කාල් රයිට් අවධාරණය කළේ
