si_72589_0	දක්ෂිණ අධිවේගී මාර්ගයට හෝ කටුනායක අධිවේගී මාර්ගයට යතුරුපැදි, ත්‍රිරෝද රථ, ට්‍රැක්ටර්, පා පැදි සහ කරත්ත කිසිවිටෙක ඇතුළු නොකරන ලෙස පොලීසිය ජනතාවගෙන් ඉල්ලීමක් කරනවා
si_72589_1	පොලිස් මාධ්‍ය ප්‍රකාශක, ජ්‍යෙෂ්ඨ පොලිස් අධිකාරී අජිත් රෝහණ සදහන් කළේ අධිවේගී මාර්ගයන්ට මෙම වාහන ඇතුළත් කරනු ලබන රියදුරන් හා පා පැදි සහ යතුරුපැදිකරුවන් අත්අඩංගුවට ගෙන ඔවුන්ට විරුද්ධව නඩු පැවරීමට කටයුතු කරන බවයි. කොළඹ - කටුනායක අධිවේගී මාර්ගයට සහ දක්ෂිණ අධිවේගී මාර්ගයේ අනවසරයෙන් යතුරුපැදි ගමන් කිරීමේ සිද්ධීන් දෙකක් අද (02) සහ ඊයේ (01) වාර්තා වුණා
si_72589_2	මෙම සිද්ධීන් සමගයි පොලීසිය, රියදුරන්ගෙන් මෙම ඉල්ලීම සිදුකර ඇත්තේ
si_72589_3	කොළඹ - කටුනායක අධිවේගී මාර්ගයට අනවසරයෙන් ඇතුළු වූ රුසියානු ජාතික යතුරුපැදිකරුවෙකු පොලීසිය විසින් අද උදෑසන අත්අඩංගුවට ගත්තා
si_72589_4	පොලිස් මාධ්‍ය ප්‍රකාශක කාර්යාලය සඳහන් කළේ 18 කණුව පිවිසුම් මාර්ගයෙන් අධිවේගී මාර්ගයට ඇතුළු වූ මොහු කොළඹ දෙසට සිය යතුරුපැදිය ධාවනය කරමින් සිටියදී කිලෝමීටර් 6 කණුව අසළ දී මෙලෙස අත්අඩංගුවට ගෙන ඇති බවයි. ඊයේ දිනයේ ද දක්ෂිණ අධිවේගී මාර්ගයට අනවසරයෙන් ඇතුළු වී විරුද්ධ දිශාවට යතුරුපැදිය ධාවනය කිරීම හේතුවෙන් වෑන් රථයක ගැටී පැදිකරු තුවාල ලැබුවා
