si_60135_0	භාරතීය ජනතා පක්ෂයට බලය හිමි ඉන්දීය මධ්‍ය ප්‍රදේශ ප්‍රාන්තයේ ප්‍රධාන අමාත්‍ය සිව්රාජ් සිං චව්වාන් ශ්‍රී ලංකාවේ සීතා දෙවොලක් ඉදිකිරීම සඳහා පවතින සිය සැළසුම් ඊයේ (01) හෙළිදරව් කළා
si_60135_1	ගව්ලියර් හි පැවති සිය පක්ෂයේ තුන්දින සමුළුවක් අමතමින් ඔහු කියා සිටියේ මීළඟ මැතිවරණයෙන් තමන් ජයග්‍රහණය කළහොත් සීතා දෙවොල ඉදිකිරීම අනිවාර්යයෙන් සිදුකරන බවයි. ලක් රජයේ අනුමැතිය ඇතිව දයානන්ද් භාරය හරහා  ශ්‍රී ලංකාවේ සීතා දෙවොල ඉදි කරන බව මධ්‍ය ප්‍රදේශ් මහ ඇමතිවරයා වැඩිදුරටත් සඳහන් කළා
si_60135_2	භාරතීය ජනතා පක්ෂ සමුළුව ඊයේ ආරම්භ වූයේ එළැඹෙන ප්‍රාන්ත මැතිවරණය ඉලක්ක කරගනිමින්
si_60135_3	ජනාධිපති මහින්ද රාජපක්ෂ මහතා පසුගිය වසරේ සැප්තැම්බරයේ මධ්‍ය ප්‍රදේශ්හි පිහිටි සාංචි විහාරයේ බෞද්ධ අධ්‍යයන විශ්වවිද්‍යාලයක් සඳහා මුල්ගල් තැබීමට පැමිණි අවස්ථාවේදී තමන් මේ පිළිබඳ යෝජනාව ඉදිරිපත් කළ බවයි ප්‍රධාන අමාත්‍ය සිව්රාජ් සිං චව්වාන් ප්‍රකාශ කළේ
si_60135_4	සීතා දේවිය සිය පවිත්‍රතාව පෙන්නුම් කිරීම සඳහා අග්නි පරීක්ෂාවට ලක් කෙරුණු දිව්රුම්පොල ප්‍රදේශයේ සීතා දෙවොල ඉදිකිරීමටයි ඉන්දීය මධ්‍ය ප්‍රදේශ් රජය සැලසුම් කර ඇත්තේ
