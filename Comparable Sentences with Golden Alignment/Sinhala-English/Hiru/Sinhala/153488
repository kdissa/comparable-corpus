si_153488_0	යාපනය - නල්ලූර් ප්‍රදේශයේදී පුද්ගලයින් දෙදෙනෙකුට තියුණු ආයුධවලින් පහරදී වෙළෙඳසැලකට අලාභහානි සිදුකළ මැර කණ්ඩායමේ පුද්ගලයින් පස් දෙනෙකු පොලිසිය විසින් අත්අඩංගුවට ගෙන තිබෙනවා
si_153488_1	පොලිසිය පැවසුවේ අදාළ සැකකරුවන් යාපනය ඇතුළු තවත් ප්‍රදේශ කිහිපයක මෙවැනි ප්‍රචණ්ඩ ක්‍රියා සිදුකර ඇති බවට අනාවරණ වී ඇති බවයි. යාපනය - නල්ලුර් - අරතඩි ප්‍රදේශයේ වෙළෙඳසැලකට යතුරුපැදි 8 කින් පැමිණි මැර කණ්ඩායමක් එය ඉදිරිපිට රැඳීසිටි පුද්ගලයෙකුට, එහි සේවකයෙකුට සහ මාර්ගයේ ගමන්ගත් කිහිප දෙනෙකුටද තියුණු ආයුධවලින් පහරදුන්නේ පසුගිය 30 වැනිදා රාත්‍රියේයි
si_153488_2	ඉන් නොනැවතුණු පිරිස වෙළෙඳසැලට ගිනි තැබීමටද කටයුතු කළා
si_153488_3	පසුව මැර පිරිස නිරුපද්‍රිතව එම ස්ථානයෙන් පලාගියා
si_153488_4	ප්‍රහාරයෙන් කැපුම් තුවාල ලැබූ පුද්ගලයින් දෙදෙනා මේවන විටත් යාපනය ශික්ෂණ රෝහලේ ප්‍රතිකාර ලබනවා
si_153488_5	සිද්ධිය සම්බන්ධයෙන් පරීක්ෂණ පැවැත්වූ පොලිසිය සැකකරුවන් පස් දෙනෙකු යාපනය - තවුසිකුලම් ප්‍රදේශයේදී අත්අඩංගුවට ගෙන තිබෙනවා
si_153488_6	පොලිසිය පැවසුවේ අදාළ සැකකරුවන් සතුව තිබී කඩු 6 ක්, පොරොවක් සහ තවත් තියුණු ආයුධයක් සොයාගත් බවයි. අත්අඩංගුවට ගැණුනු සැකකරුවන් වයස අවුරුදු 18 ත් 37 ත් අතර පසුවන යාපනයේ පදිංචිකරුවන් වන අතර, ඔවුන් යාපනය මහේස්ත්‍රාත් අධිකරණයට ඉදිරිපත් කිරීමට නියමිතයි
si_153488_7	මේ අතර, යාපනයේ ඇතිවූ මෙම සිදුවීම සම්බන්ධයෙන් ආරක්ෂක රාජ්‍ය අමාත්‍ය රුවන් විජේවර්ධන මහතාගෙන් මාධ්‍යවේදීන් ගම්පහ පැවති උත්සවයකින් අනතුරුව ඊයේ ප්‍රශ්නකර සිටියා
