si_119497_0	අනුරාධපුරය සමාජශාලා හිමිකරුවෙකු වන කරාතේ ශූර, වසන්ත සොයිසා ඝාතනය සැලසුම් කළ ප්‍රධාන සැකකරු ලෙස සැලකෙන ඉරෝන් රණසිංහ හෙවත් එස්.එෆ්. ලොක්කා නමැත්තා ඊයේ (01) රාත්‍රියේ පොලිස් අත්අඩංගුවට ගෙන තිබෙනවා
si_119497_1	පොලිස් මාධ්‍ය ප්‍රකාශක, සහකාර පොලිස් අධිකාරී රුවන් ගුණසේකර කියා සිටියේ සැකකරු මෝටර් රථයකින් ගමන් කරමින් සිටියදී හලාවත ප්‍රදේශයේදී අත්අඩංගුවට ගෙන ඇති බවයි. කරාතේ ශූර, වසන්ත සොයිසා ඝාතනයට ප්‍රධාන සැකකරු ලෙස සැලකෙන ඉරෝන් රණසිංහ හෙවත් එස්.එෆ්. ලොක්කා නමැත්තාගේ සොහොයුරා වන අසිත රණසිංහගෙන් සහ සැකකරුවන් පලාගිය කැන්ටර් රථයේ රියදුරුගෙන් පැය 24ක් රදවාගෙන ප්‍රශ්න කිරීමට අධිකරණය, පොලීසියට අවසර ලබාදුන්නා
si_119497_2	ඒ, අනුරාධපුර අතිරේක මහේස්ත්‍රාත් නදීකා බී. පියරත්න හමුවට සැකකරුවන් ඊයේ ඉදිරිපත් කිරීමෙන් අනතුරුවයි. ඝාතනයට සම්බන්ධ ප්‍රධාන සැකකරු ලෙස සැලකෙන ඉරෝන් රණසිංහ හෙවත් එස් එෆ් ලොක්කා නමැත්තාගේ 25 හැවිරිදි සොහොයුරා තංගල්ල ප්‍රදේශයේදී පෙරේදා අත්අඩංගුවට ගනුු ලැබුවා
si_119497_3	ඝාතනය සිදුකර සැකකරුවන් පලාගිය කැන්ටර් රථයේ රියදුරු ද එදිනම පොලිසිය අත්අඩංගුවට ගනු ලැබූවේ අනුරාධපුර බස්නැවතුම්පොල ආසන්නයේදීයි
si_119497_4	මෙම කැන්ටර් රථය ද මේ වනවිට පවතින්නේ පොලිස් භාරයේයි
si_119497_5	ඉරෝන් රණසිංහ හෙවත් එස්.එෆ්. ලොක්කා අත්අඩංගුවට ගැනීමත් සමඟ අනුරාධපුරයේ සමාජ ශාලා හිමිකරුවෙකු වූ කරාතේ වසන්ත ඝාතන සිද්ධිය සම්බන්ධයෙන් මේ වන විට අත්අඩංගුවට ගෙන තිබෙන මුළු සැකකරුවන් ගණන 28 ක්
si_119497_6	කරාතේ ශූරයෙකු වන වසන්ත සොයිසා ඔහුට අයත් අනුරාධපුර - මුදිතා මාවතේ පිහිටි රාත්‍රි සමාජ ශාලාවකදී තියුණු ආයුධවලින් පහරදී ඝාතනය කළේ පසුගිය 24 වනදා රාත්‍රියේයී
si_119497_7	සිද්ධියෙන් එම සමාජ ශාලාවේ කළමනාකරු ඇතුළු තුන් දෙනෙකු ද තුවාල ලැබුවා
