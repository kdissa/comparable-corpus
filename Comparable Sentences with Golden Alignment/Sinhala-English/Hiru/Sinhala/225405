si_225405_0	ජනාධිපතිවරණයේ නාම යෝජනා භාර ගන්නා අවස්ථාවේ සියලුම අපෙක්ෂකයින් තමන්ගේ සියළුම වත්කම් හා බැරකම් ප්‍රකාශ නාම යෝජනා පත්‍රය සමඟ ඉදිරිපත් කළ යුතු බව මැතිවරණ කොමිෂන් සභාව ප්‍රකාශ කළා
si_225405_1	මේ අතර, මැතිවරණ කොමිෂන් සභාවේ සභාපතිවරයා සහ ජනාධිපතිවරණයට තරඟ කරන පක්ෂවල සහ එලෙස අපේක්ෂා කරන පක්ෂවල ලේකම්වරුන් අතර සාකච්ඡාවක් අද පස්වරුවේ පැවැත්වෙනවා
si_225405_2	මෙම සාකච්ඡාවට සහභාගි වන ලෙස වැඩබලන පොලිස්පතිවරයා සහ මැතිවරණ කටයුතු භාර ජ්‍යෙෂ්ඨ නියෝජ්‍ය පොලිස්පතිවරයා ඇතුළු පොලිස් ප්‍රධානීන්ට ද දැනුම් දී ඇති බවයි මැතිවරණ කොමිෂන් සභාවේ ප්‍රකාශකයෙකු සදහන් කළේ
si_225405_3	එමෙන්ම, ජනාධිපතිවරණයට ඉදිරිපත් වන යම් අපේක්ෂකයෙකු හෝ පක්ෂයක් ප්‍රවර්ධනය වන සේ මාර්ග දෙපස ඇති ඩිජිටල් නාමපුවරු සහ සිනමා ශාලාවල ප්‍රචාරක පට ප්‍රචාරණය මැතිවරණ නීතියට අනුව දඬුවම් ලැබිය හැකි වරදක් බවයි මැතිවරණ කොමිසන් සභාව නිවේදනය කළේ
si_225405_4	එහි අධ්‍යක්‍ෂ ජනරාල් සමන් ශ්‍රී රත්නායක නිවේදනයක් නිකුත් කරමින් සඳහන් කළේ එවැනි ප්‍රචාරණයන් සඳහා කොන්ත්‍රාත්තුවලට එළඹීම සහ ප්‍රචාරය කිරීමද මැතිවරණ නීතියට අනුව වරදක් වන බවයි.
