si_217546_0	අමාත්‍ය රිෂාඩ් බදියුදීන් සහ අසාද් සාලි, එම්.එල්.ඒ.එම් හිස්බුල්ලා යන ආණ්ඩුකාරවරුන් එම තනතුරුවලින් ඉවත් කිරිම ඇතුළු ඉල්ලීම් 4 ක් මුල් කර ගනිමින් පාර්ලිමේන්තු මන්ත්‍රී පූජ්‍ය අතුරලියේ රතන හිමියන් ආරම්භ කළ මාරාන්තික උපවාසය අද තුන්වන දිනටත් ක්‍රියාත්මකයි
si_217546_1	මේ වනවිට එම උපවාසය සදහා පාර්ශව රැසක් සහය පළ කර තිබෙනවා
si_217546_2	පූජ්‍ය අතුරලියේ රතන හිමියන් සිකුරාදා උදෑසන දළදා මාලිගාවේ මහමළුවේ ආරම්භ කළ මෙම උපවාසයට කතෝලික සභාවේ නියෝජිතයෙකු වන රාගම පදිංචි මැන්ෆ‍්‍රඩ් ඇන්තනී නමැත්තා ද එක්වුණා
si_217546_3	එසේම, රතන හිමියන්ගේ උපවාසයට සහය පළ කිරීමට ඊයේ දිනයේදී ගුරු සංගම් සහ උපාධිධාරි සංගම් නියෝජිතයින් ද එක්ව තිබෙනවා
si_217546_4	මහා සංඝරත්නය මෙන්ම ජනතාව ද උපවාසය ආරම්භ කළ දිනයේ සිට පූජ්‍ය අතුරලියේ රතන හිමියන්ට සහය පළ කිරීම සදහා මහනුවර ශ්‍රී දළදා මාලිගා පරිශ්‍රයට පැමිණියා
si_217546_5	ඊයේ පස්වරුවේ මහනුවරට පැමිණි පූජ්‍ය  ඕමල්පේ සෝභිත හිමියන්ද රතන හිමියන් උපවාසය පවත්වන ශ්‍රී දළඳා මාලිගාවේ මහමළුවට පැමිණියා
si_217546_6	එමෙන්ම, දෙමළ ජාතික සන්ධානයෙන් පාර්ලිමේන්තුවට තේරී පත්ව මේ වනවිට ඒකාබද්ධ විපක්ෂයට සහය පළ කරන පාර්ලිමේන්තු මන්ත්‍රී එස්. වියාලේන්ද්‍රන් ද පූජ්‍ය අතුරලියේ රතන හිමියන්ට සහය පළ කරමින් ඊයේ තවත් උපවාසයක් ආරම්භ කළා
si_217546_7	ඒ, මඩකලපුව - ගාන්ධි උද්‍යානය ඉදිරිපිටදියි
