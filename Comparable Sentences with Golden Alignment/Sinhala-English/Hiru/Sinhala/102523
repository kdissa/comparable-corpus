si_102523_0	එක්සත් ජාතින්ගේ 28 වන මානව හිමිකම් සැසිවාරය මාර්තු මස 2 වැනිදා සිට 27 වැනිදා දක්වා ජිනීවා හිදී පැවැත්වීමට නියමිතයි
si_102523_1	මෙම සැසිවාරයේදී එක්සත් ජාතින්ගේ මානව හිමිකම් කවුන්සිලය සිදුකරන ලද ශ්‍රී ලංකාවේ මානව හිමිකම් පිළිබඳ ජාත්‍යන්තර විමර්ශනයේ ප්‍රගතිය ඇතුලත් වාර්තාව මෙම සැසිවාරයට ඉදිරිපත් කරනු ඇති
si_102523_2	පසුගිය වසරේ පැවති 25 වන මානව හිමිකම් සැසිවාරයේදී ශ්‍රිී ලංකාවට අදාළව ජාත්‍යන්තර විමර්ශනයක් සිදු කිරීමේ යෝජනාව සම්මත වුණා
si_102523_3	මෙම විමර්ශනයේදී යුද්ධයේ අවසාන කාලයේ සිදුවූ බව කියන යුද අපරාධ සම්බන්ධයෙන් අවධානය යොමු කරමින් කටයුතු කළ අතර අදාළ පරීක්ෂණ කිරීම සඳහා මෙරටට ඇතුලූවීමට එම පරීක්ෂණ කණ්ඩායමට අවසර හිමිවූයේ නැහැ
si_102523_4	මේ අතර යුද සමයේ මෙරට සිදුවූ බවට පැවසෙන සිද්ධීන් පිළිබඳව වගවීමේ යාන්ත්‍රණයක් පැවතිය යුතු බව එක්සත් ජාතීන්ගේ මහලේකම් බෑන් කී මූන් අවධාරණය කරනවා
si_102523_5	ඔහුගේ මාධ්‍ය ප්‍රකාශක එරී කනෙකෝ ඊයේ පැවති දෛනික මාධ්‍ය හමුවේදී කියා සිටියේ මෙම වගවීමේ යාන්ත්‍රණය ජාත්‍යන්තර ප්‍රමිතියට අනුව සැකසිය යුතු බවට බෑන් කී මූන් ප්‍රකාශ කළ බවයි. ශ්‍රී ලංකාවේ ප්‍රජාතන්ත්‍රවාදය, සංහිඳියාව සහ මානව හිමිකම් සුරැකීමේ කටයුතු සඳහා ලක් රජයට සහයවීමට සූදානම් බවද මහලේකම්වරයා ප්‍රකාශ කර තිබෙනවා
si_102523_6	ගැටළු විසඳාගැනීම සඳහා නව රජය සමග තවදුරටත් කටයුතු කිරීමට එක්සත් ජාතීන්ගේ සංවිධානය සූදානම් බවයි බෑන් කී මූන්ගේ මාධ්‍ය ප්‍රකාශකවරයා තවදුරටත් අවධාරණය කළේ
