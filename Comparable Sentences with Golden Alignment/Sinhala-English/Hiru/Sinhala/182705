si_182705_0	ජාතික ආර්ථිකය ශක්තිමත් කිරීමේදී දේශීය කර්මාන්ත මුල්කරගත් ප්‍රතිපත්තියක් තුළ කටයුතු කිරීම අත්‍යවශ්‍ය බව ජනාධිපති මෛත්‍රීපාල සිරිසේන පවසනවා
si_182705_1	අද (02) පෙරවරුවේ කොළඹ බණ්ඩාරණායක ජාත්‍යන්තර සම්මන්ත්‍රණ ශාලාවේදී ආරම්භ වූ පාවහන් සහ සම්භාණ්ඩ ප්‍රදර්ශනය විවෘත කිරීමේ අවස්ථාවට එක්වෙමින් ජනාධිපතිවරයා මේබව කියාසිටියා
si_182705_2	එමෙන්ම රටක් සංවර්ධනය කරා ගෙනයාමට නම් එම රට තුළ තිබෙන සම්පත් නිසි කළමනාකරණයකට ලක්කිරීම සහ එම සම්පත් උපයෝගීකරගත් ආයෝජන සිදුකිරීම ඉතා වැදගත් බවයි ජනාධිපතිවරයා වැඩිදුරටත් පෙන්වා දෙන්නේ
si_182705_3	මේ අතර 2018 ලෝක තෙත් බිම් දින සැමරුම් ජාතික වැඩසටහනට ද  ජනාධිපතිවරයා අද (02)  බත්තරමුල්ල, අපේගම පරිශ්‍රයේදී එක්වුණා
si_182705_4	සෑම වර්ෂයකම ලෝකයේ රැම්සාර් සම්මුතියට අත්සන් කරන ලද රටවල් පෙබරවාරි 02 වන දින ලෝක තෙත්බිම් දිනය සමරනු ලබනවා
si_182705_5	මධ්‍යම පරිසර අධිකාරිය හා වනජීවි සංරක්ෂණ දෙපාර්තමේන්තුව විසින් සංවිධානය කර තිබූ මෙවර වැඩසටහන ,තිරසර පුරවර උදෙසා තෙත්බිම් සුරකිමු, තේමාව යටතේ පැවැත්වුණා
si_182705_6	මේ අතර 70 වන නිදහස් දින සැමරුම වෙනුවෙන් ශ්‍රී ලංකා මහබැංකුව නිකුත් කළ රුපියල් දහසේ සමරු මුදල් නෝට්ටුව අද ජනාධිපතිවරයා වෙත පිළිගන්වනු ලැබුවා
si_182705_7	ඒ, මහබැංකු අධිපති ආචාර්ය ඉන්ද්‍රජිත් කුමාරස්වාමි විසින්
si_182705_8	මෙම සමරු මුදල් නෝට්ටුව ලබන 6 වන දා සිට බලපත්‍රලාභී වාණිජ බැංකු හරහා සංසරණය සඳහා නිකුත් කරනවා
