si_115840_0	විපක්ෂ නායක ධුරය තමන් වෙත ලබාදෙන ලෙස පාර්ශව දෙකක් මේ වන විට ඉල්ලීම් කර තිබෙනවා
si_115840_1	පාර්ලිමේන්තු මන්ත්‍රී කුමාර වෙල්ගම විපක්ෂ නායකවරයා ලෙස පත් කරන ලෙස ඉල්ලා එක්සත් ජනතා නිදහස් සන්ධානයේ මන්ත්‍රීවරු 56 දෙනෙකුගේ අත්සනින් යුතු ලිපියක් ජනාධිපති මෛත්‍රිපාල සිරිසේන වෙත භාර දුන්නා
si_115840_2	හිරු ප්‍රවෘත්ති අංශයට අදහස් දක්වමින් පාර්ලිමේන්තු මන්ත්‍රී රංජිත් සොයිසා ප්‍රකාශ කළේ විපක්ෂයේ ප්‍රධාන සංවිධායක ධුරයට පාර්ලිමේන්තු මන්ත්‍රී මහින්දානන්ද අලූත්ගමගේ පත් කරන ලෙසද එමඟින් ඉල්ලීමක් කළ බවයි. කෙසේ වෙතත් අටවන පාර්ලිමේන්තුවේ මංගල සැසිවාරයට ඊයේ සහභාගි වූ පාර්ලිමේන්තු මන්ත්‍රි කුමාර වෙල්ගම කියා සිටියේ තමා ශ්‍රී ලංකා නිදහස් පක්ෂයේ ජ්‍යෙෂ්ඨයෙකු බැවින් එම තනතුරට තමා සුදුස්සෙකු බවයි. මේ අතර විපක්ෂ නායක ධුරය සඳහා දෙමළ ජාතික සන්ධානයෙන් ආර්. සම්බන්ධන් ගේ නම යෝජනා කරන බව එම පක්ෂයේ පාර්ලිමේන්තු මන්ත්‍රී එම්.ඒ. සුමන්දිරන් ප්‍රකාශ කළා
