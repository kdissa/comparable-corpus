si_121191_0	අයවැය දෙවන වර කියවීමේ ඡන්ද විමසීම අද පස්වරු 5ට සිදුකිරීමට නියමිතයි
si_121191_1	අයවැය කතාව මුදල් අමාත්‍ය රවී කරුණානායක පසුගිය 20 වන දා පාර්ලිමේන්තුවට ඉදිරිපත් කළ අතර දෙවන වර කියවීමේ විවාදය පසුගිය 21 වන දා සිට දින 9ක් පෙරවරු 9.30 සිට පස්වරු 6.30 දක්වා පැවැත්වුණා
si_121191_2	අයවැය තුන්වන වර කියවීමේ කාරක සභා අවස්ථා විවාදය හෙට ඇරඹෙන අතර එය එළඹෙන 19 වන දා දක්වා පැවැත්වෙනු ඇති
si_121191_3	අවසන් ඡුන්ද විමසීම එදින පස්වරු 5ට සිදුකිරීමට නියමිතයි
si_121191_4	ජනාධිපති මෛත්‍රීපාල සිරිසේනගේ මෝල්ටා සහ ප්‍රංශ නිළ සංචාරයෙන් අනතුරුව ජාතික ආණ්ඩුවේ මංගල අයවැය බහුතර ඡුන්දයෙන් සම්මත කර ගැනීම සඳහා ඔහු අද පාර්ලිමේන්තු සංකීර්ණයට පැමිණීමට නියමිතයි
si_121191_5	ජනාධිපතිවරයා සිය විදෙස් සංචාරය නිම කර ඊයේ පස්වරුවේ ශ්‍රී ලංකාවට පැමිණියා
si_121191_6	අයවැය වැඩි ඡන්දයෙන් සම්මත කර ගැනීම සදහා ජනාධිපතිවරයා ඒකාබද්ධ විපක්ෂය නියෝජනය කරන ශ්‍රී ලංකා නිදහස් පක්ෂ මන්ත්‍රීවරුන් අද පෙරවරුවේ පාර්ලිමේන්තුවේදී හමුවීමට ද නියමිතයි
si_121191_7	කෙසේ වෙතත්, අයවැයට විරුද්ධව ඡන්දය භාවිත කිරීමට ඒකාබද්ධ විපක්ෂය සහ ජනතා විමුක්ති පෙරමුණ තීරණය කර තිබෙනවා
