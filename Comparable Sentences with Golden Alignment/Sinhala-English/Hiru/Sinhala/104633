si_104633_0	ශ්‍රී ලංකාවේ සැබෑ වෙනසක් ඇති කිරීම සඳහා අවස්ථාවක් උදා වී ඇති බව ඇමරිකානු රාජ්‍ය ලේකම් ජෝන් කෙරී ජිනිවා මානව හිමිකම් මණ්ඩලයේදී අද (02) ප්‍රකාශ කළා
si_104633_1	මෙරට නායකයන් ලබා දී ඇති පොරොන්දු සහ ප්‍රතිඥා ක්‍රියාත්මක කරලීම සඳහා දිරි ගැන්වීමට ජගත් මානව හිමිකම් මණ්ඩලය කටයුතු කර තිබෙනවා
si_104633_2	එහිදී මානව හිමිකම් මණ්ඩලයේ ක්‍රියාදාමය ඉවතලිය නොහැක්කක් බවයි ඇමරිකානු රාජ්‍ය ලේකම්වරයා අවධාරණය කළේ
si_104633_3	ශ්‍රී ලංකාව සහ මියන්මාරය පිළිබඳව පොදුවේ ඔහු මෙම අදහස් පළ කළේ එක්සත් ජාතීන්ගේ මානව හිමිකම් මණ්ඩලයේ 28 වන සැසි වාරයේ සමාරම්භක අවස්ථාවට එක්වෙමින්
si_104633_4	රටවල් 65ක විදේශ අමාත්‍යවරුන්ගේ සහභාගීත්වයෙන් අද ආරම්භ වූ එක්සත් ජාතීන්ගේ මානව හිමිකම් මණ්ඩලයේ 28 වන සැසි වාරය මාර්තු 28 වන දා දක්වා පැවැත්වෙනවා
si_104633_5	සැසි වාරය ආරම්භ කරමින් එක්සත් ජාතීන්ගේ මහලේකම් බෑන් කී මූන් මානව හිමිකම් මණ්ඩලය අමතනු ලැබුයේ චන්ද්‍රිකා තාක්ෂණය යොදා ගනිමින්
si_104633_6	ඉන් අනතුරුව එක්සත් ජාතීන්ගේ මානව හිමිකම් කොමසාරිස් සෙයිද් රාද් අල් හුසේන් කුමරු ද සැසි වාරය ඇමතුවා
si_104633_7	එක්සත් ජාතීන්ගේ මානව හිමිකම් මණ්ඩලය මීට පෙර සම්මත කර ගත් යෝජනාවලට අදාළව ශ්‍රී ලංකාව සම්බන්ධයෙන් පැවැත්වූ පරීක්ෂණයේ වාර්තාව මෙවර සැසි වාරය වෙත ඉදිරිපත් කිරීමට නියමිතව තිබුණා
si_104633_8	එහෙත් ශ්‍රී ලංකාවේ ඉල්ලීම මත එය මෙවර සැසි වාරයේදී ප්‍රකාශයට පත් නොකර සැප්තැම්බරය දක්වා කල් දැමීමට ජගත් මානව හිමිකම් කොමසාරිස්වරයා  එකඟ වුණා
