si_485373_0	ඇල්පිටිය ප්‍රාදේශිය සභා මැතිවරණය සදහා සූදානම් වන ලෙස අග්‍රාමාත්‍ය රනිල් වික්‍රමසිංහ මහතා එක්සත් ජාතික පක්ෂය ඇතුළු එක්සත් ජාතික පෙරමුණේ නායකයින්ට උපදෙස් ලබාදී තිබෙනවා
si_485373_1	මාලදිවයින් සංචාරය නිමකර දිවයිනට පැමිණි වහාම ඇල්පිටිය ප්‍රාදේශීය සභා ඡන්දය සම්බන්ධයෙන් බෙන්තර ඇල්පිටිය ආසන සංවිධායක අමාත්‍ය ගයන්ත කරුණාතිලක මහතා සහ වජිර අබේවර්ධන මහතා සමග විශේෂ සාකච්ඡාවක් අග්‍රාමාත්‍යවරයා පවත්වා තිබෙනවා
si_485373_2	ජනාධිපතිවරණය සදහා කවුරුන් ඉදිරිපත් වුවද පළමුව ප්‍රාදේශිය සභා ඡන්දයට මුහුණදීමට කටයුතු කළ යුතු බව පක්ෂයේ සහ පෙරමුණේ නායකයින්ට අගමැතිවරයා විසින් පැහැදිලිකර දී තිබෙනවා
si_485373_3	ඊට අමතරව පක්ෂයේ සභාපති අමාත්‍ය කබීර් හෂීම්, මහ ලේකම් අමාත්‍ය අකිල විරාජ් කාරියවසම් යන මහත්වරුන් සමග ද අග්‍රාමාත්‍යවරයා සාකච්ඡා පැවැත්වූ බව එක්සත් ජාතික පක්ෂය සදහන් කරනවා
si_485373_4	මේ අතර අග්‍රාමාත්‍යවරයා මාලදිවයින් සංචාරයේ යෙදී සිටින අතරතුර එක්සත් ජාතික පක්ෂයේ කැබිනට් නොවන අමාත්‍යවරුන් දෙදෙනෙකු පාර්ලිමේන්තු මන්ත්‍රීවරුන්ගෙන් බලහත්කාරයෙන් අත්සන් ලබාගැනීමේ සිද්ධියක් සම්බන්ධයෙන් අග්‍රාමාත්‍යවරයාගේ උපදෙස් මත පරීක්ෂණයක් ආරම්භකර තිබෙනවා
si_485373_5	ජ්‍යෙෂ්ඨ අමාත්‍යවරුන් කිහිප දෙනෙකු එම අත්සන් ගැනීම සම්බන්ධයෙන් අග්‍රාමාත්‍යවරයා දැනුවත් කර ඇති අතර ඒ අනුවයි මෙම පරීක්ෂණය ආරම්භකර ඇත්තේ
si_485373_6	ජනාධිපතිවරණයට පසු පැවැත්වෙන මහ මැතිවරණයේ දී නාමයෝජනා ලබාගැනීමට අවශ්‍ය නම් එම ලේඛනයට අත්සන් තබන ලෙස මන්ත්‍රීවරුන්ට අදාළ කැබිනට් නොවන අමාත්‍යවරුන් දෙදෙනා දැනුම්දී තිබෙන බවයි වැඩිදුරටත් වාර්තා වන්නේ
