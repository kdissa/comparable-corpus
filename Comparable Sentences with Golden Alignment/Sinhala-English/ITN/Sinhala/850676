si_850676_0	උසස් පෙළ සිසුන්ට ටැබ් පරිගණක ලබා දීමට කැබිනට් අනුමැතිය හිමිව ඇත්තේ ජාතික පාසල්වල නියමු ව්‍යාපෘතියක් ලෙස පමණක් බව ජනාධිපති මෛත්‍රීපාල සිරිසේන මැතිතුමා පවසනවා
si_850676_1	මේ සම්බන්ධයෙන් නිවේදනයක් නිකුත් කරන ජනාධිපති මාධ්‍ය අංශය පවසන්නේ අත්‍යවශ්‍ය විෂයමාලා කරුණු හැර මෙම ටැබ් පරිගණකය මඟින් වෙනත් අන්තර්ජාල අවකාශයන්ට ප්‍රවේශ වීම වැළැක්විය යුතුය යන්න ජනාධිපතිතුමාගේ යෝජනාව වූ බවයි. නියමු ව්‍යාපෘතියේ සාර්ථකත්වය අනුව එය ඉදිරියට ක්‍රියාත්මක කිරීමට තීරණය කළ බවද නිවේදනයේ සදහන්
si_850676_2	දීප ව්‍යාප්තව පාසල් සිසුන්ට ටැබ් පරිගණක ලබා දීම සඳහා රුපියල් බිලියන පහමාරක මුදලක් වෙන් කර තිබුණා
si_850676_3	එහිදී ජනාධිපතිතුමාගේ යෝජනාව වූයේ නියමු ව්‍යාපෘතියට මුදල් ලබා ගෙන ඉතිරි මුදල් පාසල්වල මේස පුටු ආදී සිසු උපකරණවල අඩුපාඩු සම්පූර්ණ කිරීමට යොදවන ලෙසයි
si_850676_4	නියමු ව්‍යාපෘතියට කොතරම් මුදලක් අවශ්‍ය ද යන්න නිශ්චිතව සඳහන්කළ යුතු බව ද ජනාධිපතිතුමාගේ යෝජනාව වුණා
si_850676_5	ඒ අනුව අදාළ ව්‍යාපෘතිය සදහා 2017 වසරේ කැඳවන ලද ටෙන්ඩරය නියමු ව්‍යාපෘතියට අනුව වෙනස් විය යුතුයි
si_850676_6	පාසල් දරුවන්ට නව තාක්ෂණය සමඟ දැනුම ලබා දීම අත්‍යවශ්‍ය වුවද ඔවුන්ගේ විනය හා මානසික තත්ත්වයට සුදුසු ආකාරයෙන් මෙම වැඩසටහන ක්‍රියාත්මක විය යුතුයි යන්න ජනාධිපතිතුමාගේ අදහස බවයි එම නිවේදනයේ වැඩිදුරටත් සදහන් වන්නේ
