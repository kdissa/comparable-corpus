si_44859_0	එක්සත් ජාතික පක්ෂ අගමැති අපේක්ෂකයා කවුරුන්ද යන්න සම්මේලනයක් පවත්වා තීරණය කළ යුතු බව එම පක්ෂයේ හිටපු මැති ඇමතිවරුන් පෙන්වා දෙනවා
si_44859_1	හිටපු නායකයන් සෑමවිටම පක්ෂය තුළ ප්‍රජාතන්ත්‍රවාදය ප්‍රදර්ශනය කළ බව හිටපු අමාත්‍ය එම් ඩී ප්‍රේමරත්න මහතා අවධාරණය කරනවා
si_44859_2	ඉතිහාසය පුරා එක්සත් ජාතික පක්ෂයේ නායකත්වය ඉසුලූ සියලු දෙනා පක්ෂය තුළ  ප්‍රජාතන්ත්‍රවාදය මුළුමනින්ම ආරක්ෂා කිරීමට ක්‍රියාකළ බව ප්‍රේමරත්න මහතා පවසනවා
si_44859_3	ජේ.ආර් ජයවර්ධන, ආර්. ප්‍රේමදාස වැනි ජනාධිපතිවරුන් සමග  කටයුතු කර අත්දැකීම් ඇති තමන්ට එම නායකයන් පක්ෂයේ ප්‍රජාතන්ත්‍රවාදයට ගරු කළ අයුරු ඒ මහතා පෙන්වා දෙනවා
si_44859_4	ඒ අනුව බහුතරයේ කැමැත්ත මත පක්ෂ නායකත්වය මෙන්ම අගමැති අපේක්ෂකත්වය ආදිය පිළිබදව තීරණ ගත් ඉතිහාසයක් එක්සත් ජාතික පක්ෂයට පැවති බවද එම පක්ෂයේ හිටපු මහජන නියෝජිතයන් පවසනවා
si_44859_5	එහෙත් එක්සත් ජාතික පක්ෂයේ වත්මන් නායකයා දිවි ඇතිතුරා එම තනතුර දැරීමට හැකිවන ලෙස බලයට පත්ව ඇති බවද එම් ඩී ප්‍රේමරත්න මහතා පෙන්වා දෙනවා
si_44859_6	මෙම තත්ත්වය වෙනස් නොකළ හොත් තම පක්ෂයට අනාගතයක් නැති බවයි ඒ මහතා වැඩිදුරයත් කියා සිටින්නේ
