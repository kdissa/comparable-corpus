si_127615_0	අර්තාපල් ගොවීන්ගේ හිග මුදල් ගෙවීමට රජයෙන් රුපියල් ලක්ෂ හත්සිය පනහක මුදලක් ලබාදීමට රජය තීරණය කර තිබෙනවා
si_127615_1	දීර්ඝ කාලයක් පුරා අර්තාපල් ගොවීන් තම අස්වැන්නට සාධාරණ මිලක් ලබා ගැනීමට දැඩි අරගලයක නිරත වුණා
si_127615_2	පසුගිය කාලයේ ඒ සදහා උද්ඝෝෂණ පවා පැවැත්වුණේ අස්වනු සදහා සාධාරණ මිලක් ලබාගැනීමේ අරමුණින්
si_127615_3	ඒ අනුව අස්වැන්න මිලදී ගැනීමට කටයුතු කෙරුණද ගොවීන්ට අදාළ මුදල් ගෙවීම පසුගිය සමයේ හරියාකාරව සිදු වූයේ නැහැ
si_127615_4	අර්තාපල් වගා කරන ගොවි සංගම් සහ ශ්‍රී ලංකා පාරිභෝගික සමූපකාර සමිති සංගමය අමාත්‍ය ජොන්ස්ටන් ප්‍රනාන්දු මහතාට මේ පිළිබද කරුණු පැහැදිලි කළා
si_127615_5	අමාත්‍යවරයා මේ පිළිබද ජනාධිපතිතුමා සහ අග්‍රාමාත්‍යවරයා දැනුවත් කරමින් කඩිනම් විසදුම් ලබාදීමට කටයුතු කළා
si_127615_6	ඒ අනුවයි අර්තාපල් ගොවීන්ගේ හිග මුදල් ගෙවීමට සහ ඉදිරි අස්වැන්න මිලදි ගැනීම සදහා ඉදිරිපත් කර තිබූ කැබිනට් පත්‍රිකාවට අමාත්‍ය මණ්ඩල අනුමැතිය හිමි වුණේ
si_127615_7	ඊට අදාළ චෙක්පත අමාත්‍ය ජොන්ස්ටන් ප්‍රනාන්දු මහතා ශ්‍රී ලංකා පාරිභෝගික සමූපකාර සමිති සංගමයේ අධ්‍යක්ෂ මොහොමඩ් රියාස් මහතා වෙත අද භාර දුන්නා
si_127615_8	අග්‍රාමාත්‍ය පෞද්ගලික ලේකම් උදිත ලොකුබණ්ඩාර, අමාත්‍යාංශ නිලධාරීන් සහ සමූපකාර සංවර්ධන දෙපාර්තමේන්තුවේ නිලධාරීන් ඇතුළු පිරිසක් මෙම අවස්ථාවට සහභාගී වුණා
