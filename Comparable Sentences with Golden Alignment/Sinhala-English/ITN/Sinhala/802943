si_802943_0	හොඳ රටක් හැදීමට ව්‍යවස්ථාවේ වෙනසක් අවශ්‍ය වුවත් එහිදී තමා අපේක්ෂා කරන්නේ පාර්ලිමේන්තුව ශක්තිමත් කිරීමේ වෙනසක් මිස අන් අරමුණු ඉටුකර ගැනීමේ වෙනසක් නොවන බව ජනාධිපති මෛත්‍රීපාල සිරිසේන මැතිතුමා පවසනවා
si_802943_1	හොරණ විහාරස්ථානයක පැවති පුණ්‍යෝත්සවයකට එක්වෙමින් ජනාධිපතිතුමා මේ අදහස් පළකළා
si_802943_2	හොරණ ඓතිහාසික ඔලබොඩුව ශ්‍රී ජයවර්ධනාරාම රජමහා විහාරස්ථානයේ අභිනවයෙන් ඉදිකරන ලද උපෝසතාගාරය සඟ සතුකොට පූජාකිරීමේ පුණ්‍යෝත්සවය ඊයේ (31) පස්වරුවේ පැවැත්වුණේ ජනාධිපති මෛත්‍රීපාල සිරිසේන මැතිතුමාගේ ප්‍රධානත්වයෙන්
si_802943_3	වසර 113 ක් පැරණි උපෝසතාගාරයේ අත්තිවාරම මත ඉදිවන තෙවැනි ගොඩනැගිල්ල ලෙස මෙම නව උපෝසතාගාරය ඉදිකර තිබෙනවා
si_802943_4	එය ඉපැරණි බෞද්ධ සම්ප්‍රදායට අනුගතව කලුගල් කුළුණුමත ඉදිකර තිබීම විශේෂත්වයක්
si_802943_5	ඔලබොඩුව ශ්‍රී ජයවර්ධනාරාම රජමහා විහාරාධිපති පූජ්‍ය උඩුවේ හේමාලෝක ස්වාමීන් වහන්සේගේ අනුශාසනාපරිදි විහාරාධිකාරී ඉතාලියේ මිලානෝහි ශ්‍රී ලංකාරාමාධිපති පූජ්‍ය ඔලබොඩුවේ ධම්මික ස්වාමීන් වහන්සේගේ මෙහෙයවීමෙන් මෙම කටයුතු සිදුකර ඇත්තේ ඉතාලියේ මිලානෝහි පදිංචි ඇන්තනී පෙරේරා මහතාගේ ධන පරිත්‍යාගයෙන්
si_802943_6	විහාරස්ථානය වෙත ගිය ජනාධිපතිතුමා ආගමික වතාවත්වල නිරතවීමෙන් අනතුරුව මහා සංඝරත්නයේ ආශිර්වාද ලබාගත්තා
si_802943_7	සමරු ඵලකය නිරාවරණයකර උපෝසතාගාරය සඟ සතුකොට පූජාකළ අතර එහි ශෛලමය බුද්ධ ප්‍රතිමා වහන්සේ වෙත ජනාධිපතිතුමා පළමුව පුෂ්පෝපහාරය පුදකළා
si_802943_8	ජනාධිපතිතුමා රැස්ව සිටි පිරිස ඇමතුවේ ඉන් අනතුරුවයි.
