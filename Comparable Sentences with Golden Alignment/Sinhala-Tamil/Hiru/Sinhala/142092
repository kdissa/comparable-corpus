si_142092_0	සංහිඳියාව අවතක්සේරුවට ලක් නොකර එහි ඇති වැදගත්කම හඳුනාගෙන කටයුතු කිරීම සියලු දෙනාගේ වගකීමක් බව ජනාධිපති මෛත්‍රීපාල සිරිසේන පවසනවා
si_142092_1	ජනාධිපති මන්දිරයේදී අද පෙරවරුවේ මාධ්‍ය ආයතන ප්‍රධානීන් සහ නියෝජිතයන් සමඟ පැවති හමුවකට එක්වෙමින් ජනාධිපතිවරයා මේ බව සඳහන් කළා
si_142092_2	මෙහිදී ජනාධිපති මෛත්‍රීපාල සිරිසේන දිවයිනට පැමිණ සිටින ජගත් මහ ලේකම් බෑන් කී මූන් සමඟ ඊයේ පැවති සාකච්ඡාවේදී හුවමාරු වූ අදහස් සම්බන්ධයෙන්ද පැහැදිලි කළා
si_142092_3	ඔහු කියා සිටියේ ශ්‍රී ලංකාවේ ගමන් මඟ පිළිබදව මහලේකම්වරයා සතුටෙන් පසුවන බවයි. එමෙන්ම උතුරේ අවතැන් කඳවුරු ඉදිරි මාස 03 ක කාලය ඇතුළත එහි සිටි ජනතාවට  ඉඩම් ලබාදීමෙන් අනතුරුව සම්පූර්ණයෙන් අවසන් කරන බවද මෙහිදී ජනාධිපතිවරයා කියා සිටියා
si_142092_4	ජනාධිපතිවරයාගේ නිල වෙබ් අඩවියට අනවසරයෙන් ඇතුළු වී එහි දත්ත වෙනස් කළ පාසල් සිසුවා සම්බන්ධයෙන් ගන්නා පියවර සම්බන්ධයෙන් සහ තවත් කරුණු කිහිපයක් සම්බන්ධයෙන් මෙහිදී ජනාධිපතිවරයාට ප්‍රශ්න යොමු වුණා
si_142092_5	එහිදී ජනාධිපතිවරයා කියා සිටියේ තමන් එම දරුවා පිළිබදව දරුවන් සිටින පියෙකු ලෙස සිතමින් කටයුතු කරන බවයි. මේ අතර, ජනාධිපතිවරයාගේ නිල වෙබ් අඩවියට අනවසරයෙන් ඇතුළු වී එහි දත්ත වෙනස් කළ 17 හැවිරිදි පාසල් සිසුවා සහ අනෙක් පුද්ගලයා අද ඇප මත මුදාහරිනු ලැබුවා
si_142092_6	ඒ, සැකකරුවන් කොළඹ ප්‍රධාන මහේස්ත්‍රාත් ගිහාන් පිලපිටිය හමුවට ඉදිරිපත් කිරීමෙන් අනතුරුවයි. මෙහිදී ප්‍රධාන මහේස්ත්‍රාත්වරයා සැකකාර 17 හැවිරිදි පාසල් සිසුවාගේ දෙමව්පියන්ට කියා සිටියේ දරුවන් පරිගණක අධ්‍යාපනයට යොමුකිරීම යහපත් කරුණක් නමුත්, ඔවුන් පරිගණක හරහා සිදුකරන්නේ කුමක්ද යන්න සම්බන්ධයෙන් දැඩි අවධානයෙන් පසු විය යුතු බවයි.
