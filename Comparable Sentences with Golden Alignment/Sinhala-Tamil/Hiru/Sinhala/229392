si_229392_0	නීතිවිරෝධී ලෙස ඩ්‍රෝන කැමරාවක් ගුවන් ගත කර වීඩියෝ දර්ශන ලබාගනිමින් සිටි පුද්ගලයෙකු නුවරඑළිය - මීපිළිමාන ප්‍රදේශයේදී අත්අඩංගුවට ගෙන තිබෙනවා
si_229392_1	නුවරඑළිය පොලිස් ස්ථානයට කිලෝමීටර 9 ක් පමණ දුරින් පිහිටි සේනානන්ද විද්‍යාලය ප්‍රදේශයේදී ඊයේ උදෑසන මෙම සැකකරු අත්අඩංගුවට ගෙන ඇත්තේ පොලිස් විශේෂ කාර්ය බලකායේ නුවරඑළිය කඳවුරේ නිලධාරීන්ට ලද තොරතුරක් මතයි
si_229392_2	රාජ්‍ය ආරක්ෂක අමාත්‍යාංශයේ නීත්‍යානුකූල බලපත්‍රයක් හෝ සිවිල් ගුවන් සේවා අධිකාරියේ අවසරයකින් තොරව මොහු  අදාළ ඩ්‍රෝන කැමරාව ගුවන් ගතකර ඇති අතර, ආරක්ෂක හේතූන් මත ඔහු අත්අඩංගුවට ගෙන නුවරඑළිය පොලීසිය වෙත භාරදී තිබෙනවා
si_229392_3	මොහු සතුව තිබූ ඩ්‍රෝන කැමරාව සහ එහි උපාංග ද සිය භාරයට ගත් බවයි පොලිස් විශේෂ කාර්ය බලකාය සඳහන් කළේ
si_229392_4	මෙවැනි සැකකටයුතු ඩ්‍රෝන කැමරා සම්බන්ධයෙන් 115 හෝ 116 අංක ඔස්සේ තොරතුරු ලබාදෙන ලෙස ශ්‍රී ලංකා ගුවන් හමුදාව දැනුම් දෙනවා
