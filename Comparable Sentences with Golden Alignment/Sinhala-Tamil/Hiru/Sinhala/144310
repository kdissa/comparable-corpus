si_144310_0	දේශපාලන වාසි බලාපොරොත්තුවෙන් වතු කම්කරුවන් උකසට තබා කඳුකරයේ ඇතැම් වෘත්තීය සමිති නායකයින් කටයුතු කරමින් සිටින බව ජාතික කම්කරු පෙරමුණේ නායක, අමාත්‍ය පලනි දිගම්බරන් පවසනවා
si_144310_1	හැටන් නගරයේ අද පස්වරුවේ පැවති උත්සවයකට එක්වෙමිනුයි ඔහු මේ බව කියා සිටියේ
si_144310_2	සිය දෛනික වැටුප රුපියල් දහසක් දක්වා වැඩිකරන ලෙස ඉල්ලා මධ්‍යම කඳුකරයේ වතු කම්කරුවන් පසුගිය සතියේ විරෝධතාවල නිරත වූ අතර, අද දිනයේ මස්කෙලිය නගරයේ පැවැත්වීමට සූදානම් කර තිබූ උද්ඝෝෂණයක් පොලීසිය විසින් වළක්වනු ලැබුවා
si_144310_3	මහජන සාමය කඩ විය හැකි බැවින් උද්ඝෝෂණ පැවැත්වීම වළක්වාලමින් අතුරු තහනම් නියෝගයක් ලබාදෙන ලෙස මස්කෙලිය පොලීසිය හැටන් මහේස්ත්‍රාත් අධිකරණයෙන් ඉල්ලීමක් කර තිබූ අතර ඊට විනිසුරුවරයා ඉඩ ලබා දී තිබුණා
si_144310_4	කෙසේ වෙතත්, මෙම අතුරු තහනම් නියෝගය නොතකා වතු කම්කරුවන් විරෝධතාවයේ නිරතවීමට සූදානම් කර තිබූ අතර එය පොලීසිය වළක්වාලනු ලැබුවා
si_144310_5	වතු කම්කරුවන්ට  සහාය පළ කරමින් මස්කෙලිය නගරයේ කඩ සාප්පු ද වසා තබා තිබූ බවයි ප්‍රදේශයේ හිරු වාර්තාකරු කියා සිටියේ
si_144310_6	මේ අතර, තහනම් දැල් ආම්පන්න භාවිත කරමින් කල්පිටිය ප්‍රදේශයේ පිරිසකට ධීවර කටයුතුවල නිරතවීමට අවසර ලබාදීමට විරෝධය පළ කරමින් තවත් ධීවරයින් පිරිසක් අද පෙරවරුවේ කල්පිටියේදී විරෝධතාවක නිරත වුණා
si_144310_7	කල්පිටිය ශ්‍රී සමුද්‍රාසන්න විහාරස්ථානය ආසන්නයට පැමිණි ඔවුන් නිහඬ විරෝධතාවයකින් අනතුරුව දේව කන්නලව්වක ද නිරත වුණා
