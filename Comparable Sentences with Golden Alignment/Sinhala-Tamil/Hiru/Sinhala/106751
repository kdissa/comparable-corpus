si_106751_0	ජගත් සංවිධානයේ සත්‍ය, සාධාරණත්වය ප්‍රවර්ධනය කිරීමේ සහ ගැටුම්, ප්‍රතිචාර සහතික කිරීමේ විශේෂ නියෝජිත පැබ්ලෝ ඞී ග්‍රිස් අද දෙමළ සන්ධානයේ නියෝජිතයින් හමුවී සාකච්ඡා පවත්වනු ලැබුවා
si_106751_1	කොළඹදී පැවති මෙම සාකච්ඡාවට දෙමළ සන්ධානයේ නායක ආර්. සම්බන්ධන් ඇතුලූ පාර්ලිමේන්තු මන්ත්‍රීවරුන් පිරිසක් සහභාගිවූ බවයි එම පක්ෂයේ පාර්ලිමේන්තු මන්ත්‍රී එම්.ඒ. සුමන්දිරන් හිරු ප්‍රවෘත්ති අංශයට සඳහන් කළේ
si_106751_2	පසුගිය 29 වැනිදා දිවයිනට පැමිණි ජගත් සංවිධානයේ විශේෂ නියෝජිතයා ලබන 4 වැනිදා දක්වා මෙරට රැඳී සිටීමට නියමිතයි
si_106751_3	ඔහු ඊයේ උතුරු පළාතේ සංචාරයකද නිරතවූ අතර එහිදී පළාත් මහ ඇමති සී.වී. විග්නේෂ්වරන් හමුවී සාකච්ඡාවකද නිරතවුණා
si_106751_4	මේ අතර ජගත් සංවිධානයේ සහකාර මහ ලේකම්වරයා මෙන්ම එක්සත් ජාතීන්ගේ සංවර්ධන වැඩසටහනේ ආසියා හා පැසිෆික් කලාපීය කාර්යාංශයේ අධ්‍යක්‍ෂවරයා වෙන හවුලියැං සු අනිද්දා දිවයිනට පැමිණීමට නියමිතයි
si_106751_5	ශ්‍රී ලංකාවේ නව සංවර්ධන අවශ්‍යතා සහ අපේක්ෂා අධ්‍යයනය කිරීම ඔහුගේ මෙම සංචාරයේ අරමුණ බව ජගත් සංවිධානයේ කොළඹ කාර්යාලය ප්‍රකාශ කළා
si_106751_6	දින 6 ක කාලයක් ජගත් සංවිධානයේ සහකාර මහ ලේකම්වරයා මෙරට රැඳී සිටින අතර එම කාලසීමාවේදී ඔහු උතුර, උතුර මැද පළාත්වල සංචාරයකටද එක්වීමට නියමිතයි
