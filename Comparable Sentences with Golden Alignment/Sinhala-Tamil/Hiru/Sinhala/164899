si_164899_0	උතුරු අප්‍රිකාවේ සිට මධ්‍යධරණී මුහුද තරණය කොට ඉතාලියට මුහුදු මාර්ගයෙන් පැමිණෙන නීතිවිරෝධී සංක්‍රමණිකයන් සංඛ්‍යාව සීග්‍ර ලෙස ඉහළ යාම අර්බුදයක් බවට පත්ව ඇතැයි ජගත් සංවිධානය පවසනවා
si_164899_1	එක්සත් ජාතීන්ගේ සරණාගත කොමිසමේ ප්‍රධානී පිලිප්ෆෝ ග්‍රාන්ඬේ කියා සිටියේ එය අප ඇස් ඉදිරිපිට දිස්වන ඛේදවාචකයක් බවයි. කෙසේ නමුත් එය ඉතාලියේ අර්බුදයක් ලෙස සැළකිය යුතු නැතැයි ඔහු කියා සිටියා
si_164899_2	මේ වසරේ මේ දක්වා නීතිවිරෝධී සංක්‍රමණිකයන් 83 650 ක් මුහුදු මාර්ගයෙන් ඉතාලියට පැමිණ ඇති අතර, පසුගිය සති අන්තයේ පමණක් එලෙස පැමිණි සංඛ්‍යාව 12 600 කට අධිකයි
si_164899_3	එය පසුගිය වසරේ මෙම කාලසීමාව හා සසඳන විට සියයට 20 ක වැඩිවීමක් ලෙස සැළකිය හැකියි
si_164899_4	එමෙන්ම මධ්‍යධරණී මුහුදේ සිදුවූ සංක්‍රමණික බෝට්ටු අනතුරු හේතුවෙන් මේ වසර තුළදී මියගිය සංඛ්‍යාව 2030 කට අධිකයි
