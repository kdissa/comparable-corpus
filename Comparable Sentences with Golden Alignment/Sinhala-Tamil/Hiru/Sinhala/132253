si_132253_0	ඉවත් කෙරුණු හමුදා නිලධාරීන් වෙනුවට හිටපු ජනාධිපතිවරයාගේ ආරක්ෂාව සඳහා පොලිස් විශේෂ කාර්ය බලකායේ නිලධාරීන් අනුයුක්ත කර ඇති බව හමුදා මාධ්‍ය ප්‍රකාශක, ජයනාත් ජයවීර සඳහන් කළා
si_132253_1	පාර්ලිමේන්තු මන්ත්‍රී මහින්ද රාජපක්ෂගේ මාධ්‍ය ඒකකය නිවේදනයක් නිකුත් කරමින් ප්‍රකාශ කළේ හිටපු ජනාධිපතිවරයාගේ ආරක්ෂාවට යොදවා සිටි හමුදා නිලධාරීන් 50 දෙනෙකු අද සිට ඉවත් කර ඇති බවයි. හිටපු ජනාධිපතිවරයාගේ ආරක්ෂාව වෙනුවෙන් මෙතෙක් යුද හමුදා නිලධාරීන් එකසිය දෙදෙනෙකු අනුයුක්ත කර සිටියා
si_132253_2	ඉන් 50 දෙනෙකු ඉවත් කර ඒ වෙනුවට ප්‍රභූ ආරක්ෂාව සඳහා පුහුණුව ලත් පොලිස් විශේෂ කාර්ය බලකා නිලධාරීන් ඒ හා සමාන පිරිසක් අද සිට යොදවා ඇති බවයි හමුදා මාධ්‍ය ප්‍රකාශක, බ්‍රිගේඩියර් ජයනාත් ජයවීර සදහන් කළේ
si_132253_3	කෙසේ වෙතත්, ලොව දරුණුම ත්‍රස්තවාදය පරාජය කළ නායකයා ලෙස හිටපු ජනාධිපති මහින්ද රාජපක්ෂට ජීවිත තර්ජන ඇති බැවින් ඔහුට විශේෂ ප්‍රභූ ආරක්ෂාවක් ලැබිය යුතු බව ඔහුගේ මාධ්‍ය අංශය නිකුත් කළ නිවේදනයේ දැක්වෙනවා
si_132253_4	ඉවත් කෙරුණු හමුදා නිළධාරීන් වෙනුවට ආරක්ෂාව සඳහා පොලිස් නිළධාරීන් ලබාදී ඇතත්, ඔවුන් ප්‍රභූ ආරක්ෂාව සඳහා පුහුණුව ලත් නිලධාරීන් නොවන බව එම නිවේදනයේ සඳහන්
si_132253_5	සිය හමුදා ආරක්ෂාව ඉවත් කිරීම පිළිබඳව හිටපු ජනාධිපති මහින්ද රාජපක්ෂ සිය ෆේස්බුක් ගිණුමෙහි ද සටහනක් තබා තිබෙනවා
si_132253_6	මාගේ හමුදා ආරක්ෂාව ඉවත් කොට ඇති බව අද දින ඔවුන් මා අසල නොසිටීමෙන් මා හට වැටහුනත් රටේ යුද බිය තුරන් කොට ඔබ සියලු දෙනාටම ආරක්ෂාව ලබාදීමේ ආත්ම තෘප්තිය මා සතුව ඉතිරි වී ඇත
si_132253_7	මෙතෙක් කල් මා හට ආරක්ෂාව ලබාදුන් සියලූම හමුදා නිලධාරීන්ට මම හදවතින්ම ස්තූතිවන්ත වෙමි, ඔබේ සේවය ඉමහත් ගෞරවයෙන් අගය කරමි
si_132253_8	යනුවෙනුයි හිටපු ජනාධිපතිවරයා ෆේස්බුක් ගිණුමේ සටහන් කර ඇත්තේ
