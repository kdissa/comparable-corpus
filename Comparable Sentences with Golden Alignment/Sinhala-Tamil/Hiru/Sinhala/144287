si_144287_0	දුම්වැටියක මිල ඉහළ දැමීමට අමාත්‍ය මණ්ඩලය තීරණය කිරීමෙන් පසු වෙළඳපොලේ මේ වනවිට දුම්වැටි හිඟයක් මතුව තිබෙනවා
si_144287_1	දුම්වැටියක් සඳහා 15% ක වැට් බද්දක් පැනවීමට සහ ප්‍රමාණය සහ වර්ගය නොසලකා සෑම දුම්වැටියකම නිෂ්පාදන බද්ද රුපියල් 05 කින් ඉහළ නැංවීම සඳහා අමාත්‍ය මණ්ඩලය පසුගිය සතියේ අනුමැතිය ලබාදුන්නා
si_144287_2	එහෙත්, ඊට අදාළ ගැසට් නිවේදනය මේ වනතෙක් නිකුත් කර නොමැති බවයි මත්පැන් සහ මත්ද්‍රව්‍ය තොරතුරු මධ්‍යස්ථානය සඳහන් කළේ
si_144287_3	මේ නිසා ඇතැම් වෙළඳුන් දුම්වැටි විවිධ මිල ගණන් යටතේ අලෙවි කරන බවටද හිරු ප්‍රවෘත්ති අංශයට තොරතුරු වාර්තා වුණා
si_144287_4	කෙසේ වෙතත්, දුම්වැටි තොග සඟවන්නන්ට එරෙහිව දැඩි පියවර ගන්නා බවයි මෝදර අද (02) පැවති උත්සවයකින් අනතුරුව මාධ්‍යවේදීන් නැගූ ප්‍රශ්නයකට පිළිතුරු ලෙස මුදල් අමාත්‍ය රවී කරුණානායක ප්‍රකාශ කළේ
