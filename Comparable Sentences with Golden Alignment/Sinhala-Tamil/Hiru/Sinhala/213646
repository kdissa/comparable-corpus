si_213646_0	හිටපු ඉන්දීය අග්‍රාමාත්‍ය රජිව් ගාන්ධි සිය වෙඩි නොවදින කබාය සියතින්ම එල්.ටී.ටී.ඊ. නායක වේළුපිල්ලේ ප්‍රභාකරන්ට ලබාදුන් බව තමිල්නාඩු ඒ.ඒ.අයි.ඩී
si_213646_1	එම්.කේ. පක්ෂයේ ප්‍රවීන දේශපාලනඥයෙකු හෙළිදරව් කරනවා
si_213646_2	ඉන්දීය රූපවාහිනී සේවාවක් වෙත සම්මුඛ සාකච්ඡාවකට එක්වෙමින් ඔහු කියා සිටියේ ඉන්දු - ශ්‍රී ලංකා ගිවිසුමට සහය ලබා ගැනීම සඳහා රජිව් ගාන්ධි රජය එල්.ටී.ටී.ඊ. සංවිධානය වෙත ඉන්දීය රුපියල් කෝටි 5ක මූල්‍යධාරයක් ද ලබාදීමට සූදානම් වූ බවයි. ඉන් රුපියල් ලක්ෂ 50ක මුදලක් පළමු වාරිකය ලෙස එල්.ටී,ටී.ඊ. නායකයන්ට ලබාදුන් බවයි තමිල්නාඩු දේශපාලනඥ පන්රුටි එස්. රාමචන්ද්‍රන් නිව්ස් ටුඬේ ඉන්දීය රූපවාහිනී සේවාව වෙත ප්‍රකාශ කළේ
si_213646_3	ඔහු වැඩිදුරටත් කියා සිටියේ එවකට තමිල්නාඩුවේ මහඇමතිව සිටි එම්.ජී. රාමචන්ද්‍රන් හෙවත් එම්.ජී.ආර්. කොළඹ ඉන්දීය මහකොමසාරිස් ඩික්සිත් සහ තමා ද එල්.ටී.ටී.ඊ. ය සමඟ ඉන්දු - ලංකා ගිවිසුමට සහය ලබා ගැනීමේ එකඟතාවට එක්වූ බවයි. හිටපු ඉන්දීය අග්‍රාමාත්‍ය රජිව් ගාන්ධි සහ හිටපු ජනාධිපති ජේ.ආර්. ජයවර්ධන අතර කොළඹ දී ඉන්දු - ලංකා ගිවිසුමට අත්සන් තැබුණේ ඉන්දියාවේදී ඊට එල්.ටී.ටී.ඊ. සහය ලබා ගැනීමේ පියවරෙන් පසුව බව ඔහු කියා සිටියා
si_213646_4	කෙසේ නමුත්, උතුර - නැගෙනහිර එක් පළාතක් බවට පත් කිරීම ඇතුළු ඉන්දු - ලංකා ගිවිසුමට එල්.ටී.ටී.ඊ. නායක වෙළුපිල්ලේ ප්‍රභාකරන් පූර්ණ එකඟත්වයක් දක්වා නැහැ
si_213646_5	දෙමළ ඊළම මිස ඊට අඩු විකල්පයකට තම සංවිධානය සූදානම් නොමැති බවයි ඔහු ප්‍රකාශ කර ඇත්තේ
si_213646_6	කෙසේ නමුත්, ඉන්දු - ලංකා ගිවිසුම බාධාවකින් තොරව ක්‍රියාවට නැංවීම සඳහා හිටපු ඉන්දීය අගමැති රජිව් ගාන්ධි, හිටපු තමිල්නාඩු මහ ඇමති එම්.ජී.ආර්. හරහා එල්.ටී.ටී.ඊ. සංවිධානයේ එකඟත්වය ලබාගෙන තිබෙනවා
