si_114193_0	ශ්‍රී ලංකාවේ සංහිඳියා ක්‍රියාවලිය සහ වගවීමේ යාන්ත්‍රණය ඉදිරියට ගෙන යාම සඳහා අඛන්ඩව සහය ලබාදෙන බව ජගත් සංවිධානය පවසනවා
si_114193_1	නිව්යෝක් නුවර ජගත් සංවිධාන මූලස්ථානයේ සිකුරාදා පැවති දෛනික මාධ්‍ය හමුවේදී මහලේකම්වරයාගේ ප්‍රකාශක ස්ටෙෆාන් ඩුජාරික් කියා සිටියේ ඒ සඳහා තාක්ෂණික සහ මූල්‍ය සහාය ලබාදීමට කටයුතු කරන බවයි. ජගත් සංවිධානයේ නියෝජ්‍ය මහලේකම් ෆෙල්ට්මාන්ගේ ශ්‍රී ලංකා සංචාරයේදී ඒ සඳහා ප්‍රතිඥාවක් ලබාදුන් බවත් ඔහු සඳහන් කළා
si_114193_2	උතුරු පළාතේ ජනතාව තුළ සාමක්‍රියාවලිය කෙරෙහි විශ්වාසය ගොඩනැංවීම සඳහා කටයුතු කරන බවයි ඔහු වැඩිදුරටත් අවධාරණය කළේ
si_114193_3	විශේෂයෙන් උතුරේ අවතැන් වූ ජනතාව නැවත පදිංචි කිරීමේ කටයුතු ජාතික සංහිඳියාව සහ මානව හිමිකම් යාන්ත්‍රණය ශක්තිමත් කිරීම සඳහා ජගත් සංවිධානය ආධාර කරන බව ඔහු කියා සිටියා
si_114193_4	නැවත පදිංචි කිරීමේ කටයුතු සඳහා ඇමෙරිකානු ඩොලර් මිලියනයකට වැඩි මුදල් ජගත් සංවිධානයට දැනටමත් ලබාදී තිබෙනවා
si_114193_5	ලක් රජය සමග සාකච්ඡාකර උතුරු පළාත් සභාව ඇතුළු සියලූ පාර්ශවකරුවන්ට ආධාර කිරීමට සූදානම් බව ජගත් සංවිධාන ප්‍රකාශකයා සඳහන් කළා
si_114193_6	උතුරේ එම ව්‍යාපෘතීන් ක්‍රියාත්මක වන්නේ ලක් රජයේ සහයෝගය සහිතවයි. මෙරට යුද්ධයේදී සිදුවූ බව කියන මානව හිමිකම් උල්ලංඝනය කිරීම් සම්බන්ධයෙන් ජාත්‍යන්තර යාන්ත්‍රණයක් යටතේ සොයා බැලිය හැකිදැයි මෙහිදී ප්‍රශ්නයක් යොමුවුණා
si_114193_7	ඊට පිළිතුරු වශයෙන් ජගත් මහලේකම්වරයාගේ ප්‍රකාශකයා සඳහන් කළේ ඒ සම්බන්ධයෙන් මානව හිමිකම් කොමසාරිස්වරයාගේ ශ්‍රී ලංකාව පිළිබඳ වාර්තාව සහ එහි නිර්දේශ මුලින් අධ්‍යයනය කළ යුතු බවයි.
