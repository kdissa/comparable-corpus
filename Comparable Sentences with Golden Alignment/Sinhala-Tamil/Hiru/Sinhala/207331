si_207331_0	ජනාධිපතිවරයා සහ හිටපු ආරක්ෂක ලේකම්වරයා ඝාතන කුමන්ත්‍රණ චෝදනාවට අත්අඩංගුවට ගත්, හිටපු නියෝජ්‍ය පොලිස්පති නාලක ද සිල්වා ලබන 16 වනදා දක්වා අද යළි රක්ෂිත බන්ධනාගාර ගත කෙරුණා
si_207331_1	ඒ, කොටුව ප්‍රධාන මහේස්ත්‍රාත් රංග දිසානායක හමුවට ඉදිරිපත් කිරීමෙන් අනතුරුවයි. අදාළ සිද්ධිය සම්බන්ධයෙන් සිදුකළ විමර්ශනවලට අනුව හිටපු නියෝජ්‍ය පොලිස්පති නාලක ද සිල්වා අපරාධ පරීක්ෂණ දෙපාර්තමේන්තුව අත්අඩංගුවට ගත්තේ පසුගිය වසරේ ඔක්තෝම්බර් 25 වනදායි
si_207331_2	සිද්ධිය සම්බන්ධයෙන් අත්අඩංගුවට ගැනුනු ඉන්දීය ජාතිකයාද ලබන 16 වනදා දක්වා යළි රක්ෂිත බන්ධනාගාර ගත කිරීමට මහේස්ත්‍රාත්වරයා නියෝග කළා
si_207331_3	එමෙන්ම පරික්ෂණ සදහා හොංකොං වෙත යවන ලද දුෂණ විරෝධි බලකායේ මෙහෙයුම් අධ්‍යක්ෂ නාමල් කුමාරගේ ජංගම දුරකථනයේ ප්‍රතිඋත්පාදනය කරන ලද පැයක හඩ පට සම්බන්ධයෙන් රස පරික්ෂක වාර්තාවක් ලබාගැනීමටද අධිකරණය අද අපරාධ පරීක්ෂණ දෙපාර්තමේන්තුවට අවසර ලබාදුන්නා
si_207331_4	හොංකොං හිදී නාමල් කුමාරගේ ජංගම දුරකථනයේ දත්ත ප්‍රතිඋත්පාදනය කර සංවාද 427 ක්, වීඩියෝ දර්ශන 26 ක් සහ ඡායාරූප 4320 ක් සොයාගෙන ඇති බව රහස් පොලීසිය අධිකරණයට දැනුම්දී තිබෙනවා
si_207331_5	පැයක සංවාද ඇතුලූ අදාළ තොරතුරු ඇතුළත් සංයුක්ත තැටි 3 ක් ඔවුන් අද අධිකරණයට ඉදිරිපත් කළා
si_207331_6	ඒවා නාමල් කුමාර සහ හිටපු නියෝජ්‍ය පොලිස්පති නාලක ද සිල්වා අතර සිදුවුණු සංවාද දැයි සොයාබැලීම සඳහා රස පරීක්ෂක වාර්තාවක් කැඳවිය යුතු බවට කළ ඉල්ලීම අනුවයි අධිකරණය ඒ සඳහා අවසර ලබාදුන්නේ
si_207331_7	මේ අතර ව්‍යාජ ලේඛන ඉදිරිපත් කරමින් ශ්‍රී ලංකා ගුවන් හමුදාවට සහ යුද හමුදාවට ඇතුළත් වී ඇති නාමල් කුමාර පුහුණුව අතරතුරදී පලාගොස් ඇති බවත්, ඒ පිළිබඳවද පරීක්ෂණ ක්‍රියාත්මක බවත්, අපරාධ පරීක්ෂණ දෙපාර්තමේන්තුව  අද අධිකරණයේදී ප්‍රකාශ කළා
