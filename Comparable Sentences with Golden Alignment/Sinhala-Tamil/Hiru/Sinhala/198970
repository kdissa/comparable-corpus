si_198970_0	බිම්ස්ටෙක් රාජ්‍ය නායක සමුළුව සඳහා සහභාගිවීමට නේපාලයට ගොස් සිටින ජනාධිපති මෛත්‍රීපාල සිරිසේන සහ නේපාල ජනාධිපතිනි බිද්‍යා දේවි භණ්ඩාරි අතර නිල හමුව ඊයේ (01) සවස පවත්වා තිබෙනවා
si_198970_1	නේපාලයේ ජනාධිපති මන්දිරය වන ශිතල් නිවාස් වෙත ගිය ජනාධිපතිවරයා එහිදී නේපාල ජනාධිපතිනිය විසින් ඉතා සුහදශීලිව පිළිගත් බවයි ජනපති මාධ්‍ය අංශය සදහන් කළේ
si_198970_2	ලූම්බිණියේ ගෞතම බුද්ධ ගුවන් තොටුපොළ ජාත්‍යන්තර ගුවන් ගමන් සඳහා අවශ්‍ය ප්‍රමිතියෙන් යුතුව කඩිනමින් සංවර්ධනය කිරීමට තමන් අපේක්ෂා කරන බවත්, එවිට ශ්‍රී ලංකාවේ බෞද්ධයින්ට ඝෘජුවම පැමිණ ලූම්බිණිය වන්දනාමාන කර ගැනීමට අවස්ථාව සැලසෙන බවත් නේපාල ජනාධිපතිනිය මෙහිදී ජනාධිපතිවරයාට පවසා තිබෙනවා
si_198970_3	රාජ්‍ය නායක හමුවෙන් අනතුරුව ශ්‍රී ලංකාව සහ නේපාලය අතර නව අවබෝධතා ගිවිසුම් 02 කට අත්සන් තැබීම ද  සිදුවූ බවයි ජනපති මාධ්‍ය අංශය පැවසුවේ
si_198970_4	ශ්‍රී ලංකාව සහ නේපාලය අතර රාජ්‍ය සේවකයින් පුහුණු කිරීමේ අවබෝධතා ගිවිසුමට නේපාල විදේශ කටයුතු අමාත්‍යාංශයේ ලේකම්වරයා සහ නේපාලයේ ශ්‍රී ලංකා තානාපතිනි ඩබ්ලිව්.එස්. පෙරේරා අත්සන් තබා ඇති අතර තරුණ සංවර්ධනය වෙනුවෙන් වූ අවබෝධතා ගිවිසුමට නේපාලයේ ශ්‍රී ලංකා තානාපතිනි ඩබ්ලිව්.එස්. පෙරේරා සහ නේපාල ක්‍රීඩා අමාත්‍යාංශයේ ලේකම්වරයා අත්සන් තබා තිබෙනවා
