si_233550_0	අග්‍රාමාත්‍ය මහින්ද රාජපක්ෂ ලබන 7 වනදා සිට 11 වනදා දක්වා ඉන්දියාවේ නිල සංචාරයක නිරත වීමට නියමිත බව එරට මාධ්‍ය වාර්තා කළා
si_233550_1	එහිදි අග්‍රාමාත්‍යවරයා, ඉන්දීය අග්‍රාමාත්‍ය නරේන්ද්‍ර මෝදි සමග පුළුල් සාකච්ඡා සිදුකිරිමට නියමිත බවයි එරට විදේශ කටයුතු අමාත්‍යාංශයේ ප්‍රකාශක රවිශ් කුමාර් ප්‍රකාශ කළේ
si_233550_2	එය ඉන්දියාව සහ ශ්‍රී ලංකාව අතර පවතින සම්ප්‍රදායික ඉහළ මට්ටමේ සබදතා අඛණ්ඩව ශක්තිමත් කිරීමේ පියවරක් බව ඔහු අවධාරණය කළා
si_233550_3	ජනාධිපති ගෝඨාභය රාජපක්ෂ ජනාධිපතිධුරයට පත්වීමෙන් පසු සිය පළමු නිල සංචාරයේ නිරතවූයේ ඉන්දියාවේයි
si_233550_4	පසුගිය නොවැම්බරයේ එම සංචාරය යෙදී තිබුණා
si_233550_5	ඉදිරි සතියේ යෙදෙන සංචාරයේදී අග්‍රාමාත්‍ය මහින්ද රාජපක්ෂ, නවදිල්ලි නුවරදී ඉන්දීය අග්‍රාමාත්‍ය නරේන්ද්‍ර මෝදි ඇතුලූ එරට ඉහළ පෙලේ රාජ්‍ය තාන්ත්‍රිකයින් මුණ ගැසෙන අතර, බරණැස, සාරානාත්, බුද්ධගයාව සහ තිරුපති හි සංචාරය කිරිමට නියමිත බව ඉන්දීය මාධ්‍ය වාර්තා කර තිබුණා
si_233550_6	ඉන්දු - ශ්‍රී ලංකා අග්‍රාමාත්‍යවරුන් අතර පැවැත්වෙන සාකච්ඡවලදී ශ්‍රී ලංකාවේ දෙමළ ජනතාවගේ අපේක්ෂාවන් සපුරාලීම සහ ඉන්දීය සාගර කලාපයේ ආරක්ෂාව වැඩිදියුණු කිරිම මෙන්ම දෙරට අතර වෙළද සබඳතා  ඉහළ නැංවීම කෙරෙහි අවධානය යොමු කිරිමට නියමිත බවයි ඉන්දීය මාධ්‍ය වැඩිදුරටත් වාර්තා කර තිබුණේ
