si_146660_0	වසීම් තාජුඩීන් ඝාතනයේ සාක්ෂි වසන් කිරීමේ චෝදනාවට අත්අඩංගුවට  ගෙන සිටින හිටපු ජ්‍යෙෂ්ඨ නියෝජ්‍ය පොලිස්පති අනුර සේනානායක සහ නාරාහේන්පිට පොලීසියේ අපරාධ අංශයේ හිටපු ස්ථානාධිපතිවරයා මේ මස 16 වනදා අද යළි රක්ෂිත බන්ධනාගාර ගත කෙරුණා
si_146660_1	ඒ, කොළඹ අතිරේක මහේස්ත්‍රාත් නිශාන්ත පීරිස් හමුවේ ඊට අදාළ නඩුව අද කැඳවූ අවස්ථාවේදියි
si_146660_2	මේ අතර ඝාතනය සිදුවූ දින නාරාහේන්පිට ස්ථානාධිපතිවරයාගේ දුරකථනයට ලැබුණු ඇමතුම් පිළිබඳවද පරීක්ෂණ ආරම්භ කර ඇති බවයි නීතිපතිවරයා වෙනුවෙන් පෙනී සිටි නීතීඥවරයා අද අධිකරණයට දැනුම් දුන්නේ
si_146660_3	එමෙන්ම මාළඹේ පෞද්ගලික වෛද්‍ය විද්‍යාලයට අස්ථි කොටස් 26 ක් ලැබුණේ කෙසේද යන්න පිළිබඳවද පරීක්ෂණ ආරම්භ කර ඇති බව එම නීතීඥවරයා සඳහන් කළා
si_146660_4	පසුගිය ඔක්තෝම්බර් මස 3 වන දින මාළඹේ වෛද්‍ය විද්‍යාලයේ තිබී කළවා අස්ථි කොටස් 19 ක් සහ පපු අස්ථි කොටස් 7 ක් අපරාධ පරීක්ෂණ දෙපාර්තමේන්තුව භාරයට ගැනුනා
si_146660_5	පසුව එම අස්ථි කොටස්  DNA  පරීක්ෂාව සඳහා  ජින්ටෙක් ආයතනය වෙත යොමු කරන ලෙසයි කොළඹ අතිරේක මහේස්ත්‍රාත් නිශාන්ත පීරිස් නියෝග කළේ
