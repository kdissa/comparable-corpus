si_227483_0	මාධ්‍ය නිදහස රජකරන බව පවසමින් බලය අයදින පාලකයන් එම උත්තරීතර සංකල්ප අමු අමුවේ කෙලෙසීම සම්බන්ධයෙන් තම බලවත් අප්‍රසාදය හා පිළිකුල ප්‍රකාශ කරන බව ශ්‍රී ලංකා රාමඤ්ඤ මහා නිකායේ ජ්‍යෙෂ්ඨ කාරක සංඝ සභික ගැටඹේ රාජෝපවනාරාමාධිපති පූජ්‍ය කැප්පෙටියාගොඩ සිරිවිමල නාහිමියන් පවසනවා
si_227483_1	උන්වහන්සේ මේ බව අවධාරණය කළේ හිරු මාධ්‍ය ජාලයට එරෙහිව දියත් කර ඇති මාධ්‍ය මර්දනය පිළිබඳ විශේෂ නිවේදනයක් නිකුත් කරමින්
si_227483_2	මේ අතර, විපක්ෂ නායක මහින්ද රාජපක්ෂ ද හිරු මාධ්‍ය ජාලයට එරෙහිව සිදුකරන මාධ්‍ය මර්දනය අද හෙළා දකිනු ලැබුවා
si_227483_3	හිරු මාධ්‍ය ජාලයට එරෙහිව පසුගියදා කොළඹ නගරය අවට මඩ පෝස්ටර් ව්‍යාපාරයක් දියත් කර තිබුණා
si_227483_4	ඒ සම්බන්ධයෙන් පොලිස් මූලස්ථානය මේ වනවිට විමර්ශනයක් ද ආරම්භ කර තිබෙනවා
si_227483_5	එම ක්‍රියා කලාපය හෙළා දකිමින් පේරාදෙණිය ගැටඹේ රාජෝපවනාරාමාධිපති පූජ්‍ය කැප්පෙටියාගොඩ සිරිවිමල නාහිමියන් අද විශේෂ නිවේදනයක් නිකුත් කළා
si_227483_6	මේ අතර, මහා සංඝරත්නය ද හිරු මාධ්‍ය ජාලයට එරෙහිව දියත් කර තිබූ මඩ පෝස්ටර් සම්බන්ධයෙන් අදහස් පළ කළා
si_227483_7	රුහුණු රට භික්ෂු පෙරමුණේ ලේඛකාධිකාරි පූජ්‍ය පරදුවේ ජිනරතන හිමියන්, මහනුවර ත්‍රෛනිකායික ජාතික භික්ෂු එකමුතුවේ ප්‍රධාන ලේකම් පූජ්‍ය යටවත්තේ ධම්මානන්ද හිමියන්, ඌව - මඩකලපුව - බින්තැන්න - තෙපලාතේ ප්‍රධාන අධිකරණ සංඝ නායක පූජ්‍ය කහත්තේ සිරිනිවාස හිමියන්, ඓතිහාසික තිස්ස මහාරාම රජමහා විහාරාධිපති පූජ්‍ය දේවාලේගම ධම්මසේන හිමියන් එම මඩ පෝස්ටර් ව්‍යාපාරය හෙලා දකිමින් අදහස් පළ කළා
si_227483_8	මේ අතර, දේශපාලනඥයන් ඇතුළු මාධ්‍ය සංවිධාන ද හිරු මාධ්‍ය ජාලයට එරෙහිව දියත් කර ඇති මඩ පෝස්ටර් ව්‍යාපාරය පිළිබඳව අදහස් පළ කළා
