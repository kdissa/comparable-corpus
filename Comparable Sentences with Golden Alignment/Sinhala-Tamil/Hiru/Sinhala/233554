si_233554_0	නව කොරෝනා වෛරසය පැතිර යන චීනයේ වූහාන් නගරයේ සිට දිවයිනට ගෙන්වා ගත් ශ්‍රී ලාංකිකයන් 33 දෙනා දෛනිකව දෙවරක් වෛද්‍ය පරීක්ෂාවන්ට ලක් කෙරෙනවා
si_233554_1	එහිදී ඔවුන්ගේ ශරීර උෂ්ණත්වය සම්බන්ධයෙන් අවධානය යොමු කෙරෙන බවයි සෞඛ්‍ය අමාත්‍යාංශයේ ප්‍රකාශකයෙකු සඳහන් කළේ
si_233554_2	ඊයේ දිවයිනට පැමිණි එම පිරිස මේ වනවිට දියතලාව යුද හමුදා මූලික රෝහලේ ස්ථාපිත විශේෂ නිරෝධායන මධ්‍යස්ථානයේ රඳවා සිටින අතර, අවශ්‍යතාවක් ඇතිවුවහොත් යුද හමුදාවේ වෛද්‍ය නිලධාරීන්ට අමතරව සෞඛ්‍ය අමාත්‍යාංශයේ වෛද්‍යවරුන්ද ඒ සඳහා යොමු කිරීමට පියවර ගන්නා බවයි එම අමාත්‍යාශයේ එම උසස් නිලධාරියෙකු කියා සිටියේ
si_233554_3	වසංගත රෝග විද්‍යා ඒකකයේ අධ්‍යක්ෂ විශේෂඥ වෛද්‍ය සුදත් සමරවීර ප්‍රකාශ කළේ කොරෝනා වෛරසය අසාදනය වී ඇති බවට සැකසහිත පුද්ගලයන් 18 දෙනෙකු සම්බන්ධයෙන් සෞඛ්‍ය තත්ත්වය පිළිබඳ පරීක්ෂණ සිදු කෙරෙන බවයි. ඒ අනුව අංගොඩ උණ රෝහලේ පුද්ගලයින් 4 දෙනෙකු, කුරුණෑගල මහ රෝහලේ තුන්දෙනෙකුද, කොළඹ ජාතික රෝහල, මහනුවර මහ රෝහල, කරාපිටිය ශික්ෂණ රෝහලේ දෙදෙනෙකු බැගින්ද සිටිනවා
si_233554_4	මේ අතර ඊයේ රාත්‍රියේ සිට අද අලූයම දක්වා කටුනායක ගුවන් තොටුපලට චීනයේ සිට ගුවන් යානා 3 කින් තවත් ශ්‍රී ලාංකික ගුවන් මගීන් 141 දෙනෙකු පැමිණ ඇති බව ගුවන් තොටුපල හිරු වාර්තාකරු ප්‍රකාශ කළා
si_233554_5	ඔවුන් සියලූදෙනා ගුවන් තොටුපල සෞඛ්‍ය වෛද්‍ය ඒකකයේ වෛද්‍යවරුන් විසින් පරීක්ෂා කර බලා නිවෙස් වෙත පිටත් කර ඇති බව සඳහන්
si_233554_6	රජය, නිසි කළමනාකරණයකින් යුතුව කටයුතු කිරීම නිසා මෙරට කොරෝනා වෛරසය පැතිරීම වළක්වාගැනීමට හැකිවූ බව රාජ්‍ය අමාත්‍ය ජානක වක්කුඹුර ප්‍රකාශ කළා
si_233554_7	ඒ, ඇඹිලිපිටියේ අද පැවති මාධ්‍ය හමුවකට එක්වෙමින්
