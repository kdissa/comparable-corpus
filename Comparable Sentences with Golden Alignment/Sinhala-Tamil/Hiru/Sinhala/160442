si_160442_0	සීගිරිය පිදුරංගල ප්‍රදේශයේදී බස් රථයකට යටවීමෙන් පුද්ගලයකු මියගොස් තිබෙනවා
si_160442_1	අද අලුයම 2.15 ට පමණ අනතුර සිදුව ඇති බවයි පොලිසිය සඳහන් කළේ
si_160442_2	කොළඹ කැම්බල් පිටියේ පැවති මැයි දින රැස්වීමට සහභාගී වු පිරිසක් යළි රැගෙන ගිය බස් රථයකට මෙම පුද්ගලයා යටවී ඇත්තේ බස් රථයේ ඉදිරි පා පුවරුවෙන් ඇද වැටීමෙන්
si_160442_3	මැයි රැළියට පැමිණි පිරිසක් පිදුරංගල හංදියෙන් බස්සවා බස් රථය යළිත් පැමිණීමට හරවන අවස්ථාවේදීයි ඉදිරි පා පුවරුවේ සිටි මෙම පුද්ගලයා ඉන් ඇද වැටී බසයේ රෝදයකට යටවී ඇතැයි සඳහන්
si_160442_4	බරපතල තුවාල ලැබු ඔහු දඹුල්ල රෝහලට ඇතුලත් කිරීමෙන් පසු මියගොස් තිබෙනවා
si_160442_5	මෙලෙස ජීවිතක්ෂයට පත්වී ඇත්තේ සීගිරිය නව ගම්මානය ප්‍රදේශයේ පදිංචිව සිටි 44 හැවිරිදි අයෙක්
si_160442_6	අනතුරට සම්බන්ධ බස් රථයේ රියදුරා පොලිස් අත්අඩංගුවට ගෙන තිබෙනවා
si_160442_7	මේ අතර ඊයේ ගාලු මුවදොර පිටියේ පැවති මැයි රැළියට සහභාගී වු පුද්ගලයන් දෙදෙනෙකු ද ජීවිතක්ෂයට පත්ව තිබුනා
si_160442_8	කොළඹ ජාතික රෝහල සඳහන් කළේ අධික අව් රශ්මිය සහ විඩාව හේතුවෙන් පුද්ගලයන් 5 දෙනෙකු රෝහලට ඇතුලත් කෙරුනු අතර දෙදෙනෙකු රෝහලට ඇතුලත් කරන විටත් මියගොස් සිටි බවයි. ඡායාරූප - දඹුල්ල කාංචන කුමාර
