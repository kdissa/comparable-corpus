si_123240_0	දෙමටගොඩ දී තරුණයෙකු පැහැරගෙන ගොස් පහර දීමේ සිද්ධියට හිරුණිකා ප්‍රේමචන්ද්‍රගේ ඇති සම්බන්ධතාවය සොයා බැලීම සඳහා නීතිපතිගෙන් ලැබුණු උපදෙස් මත තවදුරටත් විමර්ශන සිදුකරන බව පොලීසිය පවසනවා
si_123240_1	පොලිස් මාධ්‍ය ප්‍රකාශක, සහකාර පොලිස් අධිකාරී රුවන් ගුණසේකර ප්‍රකාශ කළේ පැහැර ගැනීම සිදුවූ ස්ථානයේ සිටි 11 හැවිරිදි දැරියකගෙන් ද මේ සම්බන්ධයෙන් කොළඹ අපරාධ කොට්ඨාශය ප්‍රකාශයක් සටහන් කර ගත් බවයි. දෙමටගොඩ රෙදිපිළි අලෙවිසැලක සේවය කළ 34 හැවිරිදි පුද්ගලයෙකු හිරුණිකා ප්‍රේමචන්ද්‍රට අයත් ඩිෆෙන්ඩර් රථයකින් පැමිණි පිරිසක් පැහැර ගත්තේ පසුගිය 21 වන දායි
si_123240_2	මෙම පැහැර ගැනීමට පැමිණි එක් පුද්ගලයෙකු අදාළ කුඩා දැරිය එම ස්ථානයට රැගෙන එනු ලැබුවා
si_123240_3	දැරියගේ ප්‍රකාශය පිළිබදව කොළඹ ප්‍රධාන මහේස්ත්‍රාත් අධිකරණයට ද කොළඹ අපරාධ කොට්ඨාශය මගින් කරුණු වාර්තා කළ අතර, පැහැර ගත් තරුණයා හිරුණිකා ප්‍රේමචන්ද්‍ර ඉදිරියට රැගෙන ගිය බව එහිදී අනාවරණ වී තිබුණා
si_123240_4	අදාළ දැරිය ලබාදුන් ප්‍රකාශයේ දෙසැම්බර් 21 වන දා හිරුණිකා ප්‍රේමචන්ද්‍ර හමුවීමට දැරිය පියා සමඟ ගිය බවත් පසුව එතැන සිටි කිහිප දෙනෙකු සමඟ කළු පැහැති ජීප් රථයකින් දෙමටගොඩ රෙදිකඩයට ගිය බවත්, අනතුරුව තරුණයා රැගෙන හිරුණිකා ප්‍රේමචන්ද්‍ර හමුවීමට ගෙන ගිය බවත් සඳහන් වනවා
si_123240_5	මෙම පැහැර ගැනීම සම්බන්ධයෙන් ඍජුවම චෝදනා එල්ල වන හිරුණිකා ප්‍රේමචන්ද්‍ර මෙතෙක් අත්අඩංගුවට නොගැනීම පිළිබදව දේශපාලන නියෝජිතයන් පළ කරන්නේ විවිධ අදහස්
