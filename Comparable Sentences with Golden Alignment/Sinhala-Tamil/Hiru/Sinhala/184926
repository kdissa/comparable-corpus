si_184926_0	හිටපු ජනාධිපති ලේකම් ලලිත් වීරතුංගට විදේශ ගත වීම සඳහා අභියාචනාධිකරණය අද (02) අවසර ලබාදුන්නා
si_184926_1	ඒ ඔහු අභියාචනාධිකරණය හමුවේ ගොනුකළ පෙත්සමක තීන්දුව ප්‍රකාශයට පත් කරමින්
si_184926_2	ඒ අනුව, මේ මස 20 වනදා සිට අප්‍රේල් මස 30 වනදා දක්වා කාලය තුළ ඔහුට විදේශ ගත වීමට අවසර හිමිවනු ඇති
si_184926_3	අභියාචනාධිකරණ සභාපති විනිසුරු ප්‍රීති පද්මන් සූරසේන සහ විනිසුරු ශිරාන් ගුණරත්න ඉදිරියේ මෙම පෙත්සම විභාගයට ගැණුනු බව හිරු අධිකරණ වාර්තාකරු සඳහන් කළා
si_184926_4	මීට පෙර, විදේශ ගත වීම සඳහා තමන්ට අවසර ලබාදෙන ලෙස හිටපු ජනාධිපති ලේකම්වරයා කොළඹ මහාධිකරණයෙන් සිදුකරනු ලැබූ ඉල්ලීම ප්‍රතික්ෂේප කරනු ලැබුවා
si_184926_5	ඉන් අනතුරුවයි ඔහු විසින් අභියාචනාධිකරණයේ ඇපෑලක් ගොනුකරමින් විදේශ ගත වීම සඳහා අවසර ඉල්ලා සිටියේ
si_184926_6	පසුගිය ජනාධිපතිවරණ සමයේ රුපියල් මිලියන 600ක් වැයකර සිල් රෙදි බෙදා දීමේ චෝදනාවට අදාළවයි හිටපු ජනාධිපති ලේකම්වරයාගේ විදේශ ගමන් තහනම් කර තිබුණේ
