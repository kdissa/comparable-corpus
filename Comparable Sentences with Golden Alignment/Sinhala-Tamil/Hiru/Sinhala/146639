si_146639_0	ශ්‍රී ලංකා පොදුජන පෙරමුණේ නව සභාපතිවරයා ලෙස ඒකාබද්ධ විපක්ෂය නියෝජනය කරන හිටපු අමාත්‍ය මහාචාර්ය ජී.එල්.පීරිස් පත් කර තිබෙනවා
si_146639_1	ඒ පිළිබදව මැතිවරණ කොමිසම වෙත ද දැනුම්දී ඇති බවයි වාර්තා වන්නේ
si_146639_2	ශ්‍රී ලංකා පොදු ජන පෙරමුණ සහ එම පක්ෂයේ සභාපතිවරයා ලෙස ඒකාබද්ධ විපක්ෂය නියෝජනය කරන හිටපු අමාත්‍ය මහාචාර්ය ජී.එල්. පීරිස් මැතිවරණ කොමිසම විසින් පිළිගෙන ඇත්තේ ඊයේ දිනයේදියි
si_146639_3	මෙම පක්ෂයේ සලකුණ වන්නේ මල් පොහොට්ටුවයි. විමල් ගීගනගේ ප්‍රධානත්වය දැරූ ශ්‍රී ලංකා ජාතික පෙරමුණ පසුගිය අගෝස්තුවේදී අපේ ශ්‍රී ලංකා නිදහස් පෙරමුණ ලෙස නම් වෙනස් කරනු ලැබුවා
si_146639_4	එම පක්ෂයයි ශ්‍රී ලංකා පොදුජන පෙරමුණ ලෙස පසුව යළිත් නම වෙනස් කරනු ලැබුවේ
si_146639_5	මෙම පක්ෂයේ ලේකම්වරයා ලෙස සාගර කාරියවසම් කටයුතු කරනවා
si_146639_6	මේ අතර ඉදිරියේදී පැවැත්වෙන පළාත්පාලන මැතිවරණය ඇතුලූ අනෙකුත් මැතිවරණ සඳහා ශ්‍රී ලංකා පොදුජන පෙරමුණ තරඟ වැදීමට අපේක්ෂා කරන බව එහි ලේකම් නීතීඥ සාගර කාරියවසම් පවසනවා
si_146639_7	ඒකාබද්ධ විපක්ෂයේ නායකයින්, පක්ෂය මෙහෙයවීම පිළිබඳව සාමාජිකයන් දැඩි කැමැත්තකින් පසුවන බවයි ඔහු කියා සිටියේ
si_146639_8	කෙසේ වෙතත් ශ්‍රී ලංකා පොදු ජන පෙරමුණේ නායකයා මෙතෙක් පත්කර  නොමැති අතර, පක්ෂ සාමාජිකයින් කැමැත්ත අනුව ඉදිරියේදී එය සිදුවනු ඇති බවයි නීතීඥ සාගර කාරියවසම් හිරු ප්‍රවෘත්ති අංශය කළ විමසීමකදී කියා සිටියේ
