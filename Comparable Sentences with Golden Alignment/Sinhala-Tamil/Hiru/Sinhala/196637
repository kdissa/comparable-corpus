si_196637_0	ඉම්රාන් ඛාන් පාකිස්ථාන අග්‍රාමාත්‍ය ධුරයේ දිවුරුම් දෙන අවස්ථා සදහා විදේශීය රාජ්‍ය නායකයන් කිසිවෙකුටත් ආරාධනා කර නොමැති බව ඔහුගේ තෙහෙරීක් ඉ ඉන්සාෆ් පක්ෂයේ ප්‍රකාශකයෙකු අද සදහන් කළා
si_196637_1	පසුගිය ජූලි 25 වනදා පැවති පාකිස්ථාන මහමැතිවරණයෙන් ජයග්‍රහණය කළ ඉම්රාන් ඛාන් ලබන 11 වනදා අග්‍රාමාත්‍ය ධුරයේ දිවුරුම් දීමට නියමිතයි
si_196637_2	ඒ සදහා ඉන්දීය අග්‍රාමාත්‍ය මෝදි ඇතුළු සාර්ක් රටවල රාජ්‍ය නායකයන්ට ආරාධනා කරන බවට මාධ්‍ය වාර්තා පළ වුණා
si_196637_3	කෙසේ නමුත්, ඔහුගේ පක්ෂය අද සදහන් කළේ ඉම්රාන් ඛාන්ගේ සමීපතම මිතුරන් හැර වෙනත් විදේශිකයන් කිසිවෙකුටත් ඒ සදහා ආරාධනා කර නොමැති බවයි. බොලිවුඩ් සිනමා නළු අමිර් ඛාන් සහ ඉම්රාන් ඛාන්ගේ සමකාලීන ඉන්දීය ක්‍රිකට් ක්‍රීඩකයන් වන සුනිල් ගවස්කාර්, කපිල් දේව් සහ නව්ජෝත් සිං සිධුට ඒ සදහා ආරාධනා කර තිබෙනවා
