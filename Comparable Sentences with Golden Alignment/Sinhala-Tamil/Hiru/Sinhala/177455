si_177455_0	ජනාධිපති මෛත්‍රීපාල සිරිසේන සහ ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රී බන්දුල ගුණවර්ධන අතර හදිසි හමුවක් ඊයේ රාත්‍රියේ සිදුවුණා
si_177455_1	ඒ, එක්සත් අරාබි එමීර් රාජ්‍යයේ ශ්‍රී ලංකා තානාපති කාර්යාලය කොළඹ සංවිධාන කර තිබූ එක්සත් අරාබි එමීර් රාජ්‍යයේ 46 වන ජාතික සැමරුම් දින උත්සවයේදීයි
si_177455_2	ඊට එක්ව සිටි අමාත්‍ය රිෂාඞ් බදියුදීන්, පාර්ලිමේන්තු මන්ත්‍රී බන්දුල ගුණවර්ධන සහ ජනාධිපති මෛත්‍රීපාල සිරිසේන අතර සුහද සංවාදයක් මතුවූ අයුරු මාධ්‍යවේදීන්ගේ කැමරා ඇසට හසුවුණා
si_177455_3	එහිදී ජනාධිපතිවරයා බන්දුල ගුණවර්ධන මන්ත්‍රීවරයාගෙන් උපදෙස් ලබා ගන්නා ලෙස රිෂාද් බදියුදීන් අමාත්‍යවරයාට ප්‍රකාශ කරන්නේ සිනහ මුසු මුහුණින්
si_177455_4	තමන් සහ බන්දුල ගුණවර්ධන මන්ත්‍රීවරයා පසුගිය ආණ්ඩුවේදී එක්ව බඩු මිල අඩු කිරීම වෙනුවෙන් කැප කිරීම් කළ ආකාරය ජනාධිපතිවරයා මෙහිදී සිහිපත් කළා
si_177455_5	බන්දුල ගුණවර්ධන මන්ත්‍රීවරයා හිස් පිඟානක් රැගෙන ජනාධිපතිවරයා වෙත පැමිණි අවස්ථාවේදී ජනාධිපතිවරයා බන්දුල ගුණවර්ධනට කියාසිටියේ පිඟානේ කිසිවක් නොමැති බැවින් කිසියම් හෝ දෙයක් ලබාගෙන ආහාරයට ගන්නා ලෙසටයි
