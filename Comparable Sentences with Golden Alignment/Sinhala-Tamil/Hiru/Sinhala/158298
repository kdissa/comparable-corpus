si_158298_0	මඩකලපුව නීතිඥ සංගමයේ සාමාජිකයෙකු වන රාමනාදන් කන්නන් මහාධිකරණ විනිසුරු ධුරයෙන් ඉවත් කිරීම සම්බන්ධයෙන් වන යෝජනා 5 ක් අධිකරණ සේවා සංගමයේ විශේෂ මහා සභා රැස්වීමේදී ඊයේ ඒකමතිකව සම්මත වී තිබෙනවා
si_158298_1	ඔහු මහාධිකරණ විනිසුරුවරයෙකු ලෙස පත් කිරීම සම්බන්ධයෙන් වැඩිදුර කරුණු සාකච්ඡා කිරීම සඳහායි අධිකරණ සේවා සංගමයේ විශේෂ මහා සභා රැස්වීමක් ඊයේ පස්වරුවේ කොළඹ දිසා අධිකරණයේදී පැවැත්වුණේ
si_158298_2	එහිදී ඔහු ඉවත් කළ යුතු බව ජනාධිපතිවරයාට දැනුම්දීම සදහා ද සංගමයේ සාමාජිකයින් ඒකමතික තීරණයකට පැමිණ තිබෙනවා
si_158298_3	අදාළ පත් කිරීම තවදුරටත් නීතිය හමුවේ වලංගු සහ බලසහිත නිර්දේශයක් නොවන බවට අධිකරණ සේවා කොමිසම් සභාව පසුගිය දා තීරණය කරනු ලැබුවා
si_158298_4	එමෙන්ම ඒ පිළිබදව ඔවුන් ජනාධිපතිවරයා ද දැනුවත් කළ බවයි වාර්තා වුණේ
si_158298_5	මෙම පත් කිරීමේදී අනුගමනය කළ වැරදි ක්‍රමවේදය, නීතිඥ සංගමයේ නිල නාමය පුද්ගලයන් කිහිප දෙනෙකුගේ අවශ්‍යතාවයන් සඳහා ව්‍යාජ ලෙස යොදා ගැනීම ඇතුළු කරුණු කිහිපයක් මත අදාල පත්වීම නිවැරදි නොවන බවට අධිකරණ සේවා සංගමය පසුගියදා අධිකරණ සේවා කොමිසමට ද පෙන්වා දී තිබුණා
