si_146608_0	සේවා විශ්‍රාම වැටුප ලබාදෙන ලෙස ඉල්ලා විශ්‍රාමික ආබාධිත රණවිරුවන් පිරිසක් තවදුරටත් කොටුව දුම්රියපළ ඉදිරිපිට විරෝධතාවයේ නිරත වනවා
si_146608_1	මේ අතර, ජනාධිපති මාධ්‍ය අංශය සදහන් කළේ වසර 12ක සේවා කාලය අවසන් නොකර වෛද්‍ය හේතූන් මත විශ්‍රාම ලැබූ රණවිරුවන්ට සහ නිලධාරීන්ට විශ්‍රාම වැටුප, දීමනාවක් ලෙස ලබාදීමට ජනාධිපතිවරයා උපදෙස් ලබාදී ඇති බවයි. වසර 12ක සේවා කාලයට පෙර ආබාධ තත්ත්වයට පත්වූ විශ්‍රාමික ත්‍රිවිධ හමුදා සහ පොලිස් නිලධාරීන් කොළඹ කොටුව දුම්රිය ස්ථානය ඉදිරිපිට විරෝධතාවක් ආරම්භ කළේ පෙරේදා දිනයේයි
si_146608_2	එම ස්ථානයේම රැය පහන් කළ විරෝධතාකරුවන් ප්‍රධාන මාර්ගය අවහිර වන සේ ඊයේ පස්වරු දක්වා විරෝධතාවයේ නිරතවීම හේතුවෙන් කොටුව අවට මාර්ගවල දැඩි රථ වාහන තදබදයක් නිර්මාණය වී තිබුණා
si_146608_3	පසුව එම ස්ථානයෙන් ඉවත් වූ විරෝධතාකරුවන් ජනාධිපති ලේකම් කාර්යාල පිවිසුම අවහිර නොවන ලෙස විරෝධතාවය ආරම්භ කළා
si_146608_4	රාත්‍රී 8 දක්වා විරෝධතාකරුවන් එහි රැදී සිටින අතරතුර එම ස්ථානයට ආරක්ෂක ලේකම් කරුණාසේන හෙට්ටිආරච්චි ද පැමිණ ඔවුන් සමඟ සංවාදයක නිරත වුණා
si_146608_5	කෙසේ වෙතත්,  රණවිරු අයිතිවාසිකම් සුරැකීමේ ජාතික බලවේගයේ සාමාජික ශාන්ත මහිරාජ් කියා සිටියේ අධිකරණයෙන් ලබාදුන් නියෝගයට ගරු කරමින් තමන් ඇතුළු පිරිස ජනාධිපති ලේකම් කාර්යාලය අසලින් ඉවත් වන බවයි. එහෙත් තවදුරටත් කොටුව දුම්රියපොළ ඉදිරිපිට විරෝධතාවයේ නිරත වන බව ද ඔහු සදහන් කළා
