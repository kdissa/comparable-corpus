si_151134_0	ජාතීන් අතර සාමය හා සංහිදියාව ඇති කිරීමෙන් තොරව තිරසාර සංවර්ධනයේ ප්‍රතිලාභ අත්කර ගැනීමට නොහැකි බව ජනාධිපති මෛත්‍රිපාල සිරිසේන පවසනවා
si_151134_1	‘‘තිරසර යුගයක -  තෙවසර ඇරඹුම’’ වැඩසටහනට සමගාමීව ජනාධිපති ලේකම් කාර්යාලයේ අද පැවති තිරසර යුගයක දැක්ම එලිදැක්වීමේ උත්සවයට එක්වෙමිනුයි ජනාධිපතිවරයා මේ බව කියා සිටියේ
si_151134_2	එම අවස්ථාවට එක් වූ අග්‍රාමාත්‍ය රනිල් වික්‍රසිංහ සදහන් කළේ විවිධ අදහස් පැවැතුණ ද රට සංවර්ධනය කරා ගෙන යාමේදී සියලු දෙනා එක්ව කටයුතු කළ යුතු බවයි. ජනාධිපතිවරයාගේ ප්‍රධානත්වයෙන් පැවැති මෙම අවස්ථාවට කථානායක කරු ජයසුරිය, අගවිනිසුරු කේ. ශ්‍රී පවන්, රජයේ අමාත්‍යවරුන්, විදේශ තානාපතිවරුන් සහ රජයේ නිළධාරීන් පිරිසක් ද එක්ව සිටියා
si_151134_3	මේ අතර, නව වසර වෙනුවෙන් අරලියගහ මන්දිරයේ පැවති රාජකාරී ඇරඹීමේ උත්සවයේදී මාධ්‍යවේදීන්, හිටපු ජනාධිපති මහින්ද රාජපක්ෂ ආණ්ඩුව පෙරළීම සම්බන්ධයෙන් සිදුකළ ප්‍රකාශ පිළිබදව අග්‍රාමාත්‍යවරයාගෙන් විමසීමක් කරනු ලැබුවා
si_151134_4	එහිදී අග්‍රාමාත්‍යවරයා ප්‍රකාශ කර ඇත්තේ තමන් ලබන සතියේ ස්විට්සර්ලන්තයේ නිළ සංචාරයක නිරත වන බැවින් හිටපු ජනාධිපති මහින්ද රාජපක්ෂට ආණ්ඩුව පෙරළා දැමීමට උත්සාහ කළ හැකි බවයි.
