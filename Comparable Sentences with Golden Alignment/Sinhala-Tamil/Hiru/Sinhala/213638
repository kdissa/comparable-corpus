si_213638_0	මාකඳුරේ මධූෂ්ගේ සාදයේදී අත්අඩංගුවට ගෙන පිටුවහල් කෙරුණු තවත් පුද්ගලයින් දෙදෙනෙකු අද (02) අලුයම දිවයිනට පැමිණියා
si_213638_1	යූ.එල්. 226 දරණ ශ්‍රී ලන්කන් ගුවන් යානයෙන් අද (02) අලුයම 4.55ට මෙලෙස දිවයිනට පැමිණි මොහොමඩ් සිද්ධික් මොහොමඩ් සියාම් සහ ලංකා සජිත් පෙරේරා යන දෙදෙනා කටුනායක ගුවන් තොටුපළේදී අපරාධ පරීක්ෂණ දෙපාර්තමේන්තුව භාරයට ගත් බවයි පොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර සඳහන් කළේ
si_213638_2	එමෙන්ම මොවුන් පාතාල කල්ලි සමඟ සබඳතා සහිත අය ද යන්න පිළිබදව ප්‍රශ්න කරමින් සිටින බව සඳහන්
si_213638_3	පසුගිය දා මෙලෙස මධුෂ් සමඟ ඩුබායි හි පැවැත්වූ සාදයේදී අත්අඩංගුවට ගත් පිරිස අතරින් පාතාල කල්ලි නායක කංජිපානි ඉම්රාන් ඇතුළු පුද්ගලයින්ගෙන් 06 දෙනෙකු මෙරටට පිටුවහල් කරනු ලැබූ අතර, එලෙස පැමිණි ගායන ශිල්පි නදීමාල් පෙරේරා සහ ඇන්ඩර්සන් ෆර්ඩිනැන්ඩස් නැමැත්තා මුදා හරිනු ලැබුවා
si_213638_4	පාතාල නායක කංජිපානි ඉම්රාන්, මාස 3ක් රදවාගෙන ප්‍රශ්න කිරීම සඳහා කොළඹ මහේස්ත්‍රාත් අධිකරණය මගින් කොළඹ අපරාධ කොට්ඨාශයට අවසර ලබාදුන්නා
si_213638_5	එමෙන්ම දිවයිනට පිටුවහල් කෙරුණු ඩුබායි හිදී අත්අඩංගුවට පත් බන්ධනාගාර නිලධාරියා ඇතුළු අනෙක් තුන් දෙනා රක්ෂිත බන්ධනාගාරගත කිරීමටයි නියෝග කෙරුණේ
