si_151150_0	විලත්තියිකුලම් නැවත පදිංචි කිරීම් සඳහා විදුලිය ලබාදීමට කටයුතු කළේ මන්නාරම් දිසාපතිවරයා සිදුකළ ඉල්ලීමක් අනුව බව විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය මහතා පවසනවා
si_151150_1	කෙසේ වෙතත් මන්නාරම් දිසාපතිවරයා මෙම ඉල්ලීම කර ඇත්තේ ජනාධිපතිවරයා විසින් එම ප්‍රදේශයන්හි වනාන්තර හෙළි කිරීම් සහ අලුතින් ඉඩම් පෙන්වීම් වහාම ක්‍රියාත්මක වන පරිදි අත්හිටුවන ලෙස සිදුකළ  නියෝගයෙන් අනතුරුවයි. විල්පත්තු වනෝද්‍යානය අවට පරිවාර වනාන්තර කලාපයක් වන විලත්තියිකුලම් නීති විරෝධී ලෙස හෙළි පෙහෙළි කරමින් ඉදිකරන නිවාස ව්‍යාපෘතියට විදුලිය ලබාදීම සම්බන්ධයෙන් අප ඊයේ හෙළි කළා
si_151150_2	‘විදුලමු ලංකා‘ විදුලි ව්‍යාපෘතිය යටතේ මෙම නිවාසවලට විදුලිය ලබාදී ඇති අතර මේ පිළිබඳව අප විෂය භාර අමාත්‍යවරයාගෙන් ප්‍රශ්න කළා
si_151150_3	එහිදී අමාත්‍යවරයා සඳහන් කළේ මෙම ජනාවාස සඳහා විදුලිය සැපයීම පිළිබඳව තමන් කඩිනම් පරීක්ෂණයක් සිදුකරන බවයි. මන්නාරම දිස්ත්‍රික් හිටපු ලේකම්වරයාගේ ලිඛිත ඉල්ලීම මත මෙම නිවාස ව්‍යාපෘතියට විදුලිය ලබාදුන් බව අදාළ පරීක්ෂණයෙන් අනතුරුව අමාත්‍යවරයා අද සඳහන් කළා
