si_229444_0	පාකිස්තානයේ සංචාරයක නිරත වන ලෙස එරට විදේශ කටයුතු අමාත්‍ය ෂාඞ් මහමුද් කුරේෂි, ජනාධිපති ගෝඨාභය රාජපක්ෂට ආරාධනාවක් සිදුකර තිබෙනවා
si_229444_1	ඒ, අද දහවල් ජනාධිපති කාර්යාලයේදී ජනාධිපතිවරයා හමුවූ අවස්ථාවේදියි
si_229444_2	මෙහිදී පාකිස්තාන රජයේ සුභාශිංසන ජනාධිපතිවරයා වෙත පිළිගැන්වූ එරට විදේශ කටයුතු අමාත්‍යවරයා තම රට සතු බෞද්ධ උරුමය සංවර්ධනය කර ආරක්ෂා කර ගැනීම සඳහා ශ්‍රී ලංකාව සමඟ එක්ව ක්‍රියා කිරීමට කැමැත්තෙන් පසුවන බවයි සඳහන් කළේ
si_229444_3	මූල්‍යමය ආධාර වෙනුවට අප වෑයම් කළ යුත්තේ අන්‍යෝන්‍ය වශයෙන් ඵලදායී පදනම මත වෙළද හා ආයෝජන ක්ෂේත්‍රයන් හි අඛණ්ඩ ප්‍රගතිය සහතික කිරීම බව මෙහිදී ජනාධිපති ගෝඨාභය රාජපක්ෂ සඳහන් කළා
si_229444_4	පාකිස්තානයට බුලත් අපනයනය කිරීම ඊට උදාහරණයක් බවයි ජනාධිපතිවරයා පෙන්වා දුන්නේ
si_229444_5	එසේම, ශ්‍රී ලංකාව මුහුණ දී සිටින බරපතල උවදුරක් වන මත්ද්‍රව්‍ය ජාවාරම සහ මත්ද්‍රව්‍ය භාවිතය පිටුදැකීමට සහය ලබාදෙන ලෙස ඉල්ලීමක් කළ ජනාධිපතිවරයා, ඉස්ලාමීය අන්තවාදයට එරෙහි සටනේදී ශ්‍රී ලංකාවට සහය වන ලෙස ද පාකිස්තාන විදේශ කටයුතු අමාත්‍යවරයාගෙන් ඉල්ලා සිටියා
