si_127625_0	පේරාදෙණිය ශික්ෂණ රෝහලේදී 14 හැවිරිදි තම දියණියගේ දකුණු පාදයේ ගැටිත්තක් ඉවත් කිරීම සඳහා වම් පාදයට ශල්‍යකර්මයක් කර ඇති බවට දැරියගේ පියා පොලීසියට පැමිණිලි කර තිබෙනවා
si_127625_1	පිළිමතලාවේ පදිංචි මෙම දැරිය පාසලේ 10 වන ශ්‍රේණියේ ඉගෙනුම ලබන අතර පාදයේ ගැටිත්ත ඉවත් කිරීම සඳහා ශල්‍යකර්මය සිදුකර ඇත්තේ ඊයේ දිනයේදියි
si_127625_2	ශල්‍යාගාරයෙන් ඉවතට රැගෙන පැමිණි දැරියගේ දකුණු පාදය වෙනුවට වම් පාදය ශල්‍යකර්මයට ලක් කර ඇති බව දුටු පියා, ඒ පිළිබඳව වෛද්‍යවරුන්ගෙන් කරුණු විමසා තිබෙනවා
si_127625_3	එහිදී ඔවුන් සඳහන් කර ඇත්තේ දැරියගේ පාද දෙකම ශල්‍යකර්මයට ලක් කළ යුතු බවයි. ඒ අනුව දකුණු පාදයේ ශල්‍යකර්මය හෙට සිදුකරන බවත් ඔවුන් සඳහන් කර තිබෙනවා
si_127625_4	එහෙත් දැරියගේ වම් පාදයේ කිසිදු ආබාධයක් නොතිබූ බව සඳහන් කරන ඇයගේ පියා වන අජන්ත බණ්ඩාර මේ පිළිබඳ පොලීසියට පැමිණිලි කළා
si_127625_5	එහෙත් හිරු ප්‍රවෘත්ති අංශය කළ විමසීමකදී  පේරාදෙනිය රෝහලේ ප්‍රකාශකයෙකු සඳහන් කළේ දින කිහිපයක් රෝහලෙන් ප්‍රතිකාර ගත් දැරියගේ පාද දෙකෙහිම ආබාධ තත්ත්වයක් පැවතුණු බවයි. කෙසේ වෙතත් දකුණු පාදයේ වේදනාව වැඩි නිසා එහි ශල්‍යකර්මය පළමුව සිදුකරනු ඇතැයි දැරියගේ පවුලේ ඥාතීන් අපේක්ෂා කර ඇතත්, එක්ස්රේ වාර්තා අනුව වෛද්‍යවරුන් ඇගේ වම් පාදය පළමුව සැත්කමට භාජනය කර ඇති බවත් එම ප්‍රකාශකයා කියා සිටියා
