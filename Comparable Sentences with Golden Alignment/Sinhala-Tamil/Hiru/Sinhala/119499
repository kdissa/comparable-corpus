si_119499_0	මීරියබැද්ද නායයාමෙන් අවතැන් වූවන්ට  නිවාස ඉදිකිරීම සම්බන්ධයෙන් විශේෂ සාකච්ඡාවක් අද (02) පැවැත්වෙන බව ආපදා කළමනාකරණ අමාත්‍යාංශය අවතැන් වූ ජනතාවට දැනුම් දී තිබෙනවා
si_119499_1	අවතැන් පිරිස් ඊයේ  බණ්ඩාරවෙල නගරයේ සිදුකළ විරෝධතාවකදී බණ්ඩාරවෙල පොලිසිය මේ පිළිබඳව ජනතාවට දැනුම් දුන්නා
si_119499_2	මීරියබැද්ද වත්ත නායයාමට ලක්ව මේ වනවිට වසරක් ගත වී ඇතැත්  අවතැන් වූ පවුල් 75 ක සාමාජිකයන් තවමත් රැදී සිටින්නේ පූනාගල - මාකන්ද තේ කර්මාන්තශාලාවේයි
si_119499_3	තමන්ට කඩිනමින් ස්ථීර නිවාස ඉදිකර දෙන ලෙස ඉල්ලා ඔවුන් බණ්ඩාරවෙල නගරයට පා ගමනින් පැමිණියා
si_119499_4	පෙරවරු 10.00 ට පමණ නගරයට පැමිණි විරෝධතාකරුවන් පස්වරු 6.00 පමණ වන තෙක් නගරයේ රැදී සිටිමින් විරෝධතාවයේ නිරත වුණා
si_119499_5	එහිදී විරෝධතාවේ නිරත වූවන්ට බණ්ඩාරවෙල පොලිසිය තේ පැන් සංග්‍රහයක් පිරිනැමීම විශේෂත්වයක්
si_119499_6	එම ස්ථානයට පැමිණි ඌව පළාත් ප්‍රධාන අමාත්‍ය චාමර සම්පත් දසනායක විරෝධතාකරුවන්ට පොරොන්දු වුණේ ඔවුන්ගේ නිවාසවලට විදුලිබලය ඇතුළු පහසුකම් නොමිලේ ලබාදීමට කටයුතු කරන බවයි. පසුව,පොලිසිය ආපදා කළමනාකරණ අමාත්‍ය අනුර ප්‍රියදර්ශන යාපා දුරකතනය ඔස්සේ සම්බන්ධ කරගත්තා
si_119499_7	ඒ අනුව පොලිසිය උද්ඝෝෂකයින්ට දැනුම් දුන්නේ ඔවුන්ගේ නිවාස ඉදිකිරීම සම්බන්ධයෙන් විශේෂ සාකච්ඡාවක් අද  පැවැත්වෙන බවයි. ඒ අනුව විරෝධතාවයේ නිරත පිරිස විසිර ගියා
