si_211541_0	දුම්රියක ගැටී පාසල් සිසුවෙකුු සහ සිසුවියක ජිවිතක්ෂයට පත්වීමේ අවාසනාවන්ත සිදුවීමක් අද පෙරවරුවේ නාවලපිටිය ජයසුන්දර ප්‍රදේශයෙන් වාර්තා වුණා
si_211541_1	මෙහිදී දුම්රියේ ගැටීමට ගිය සිසුවිය, සිසුවා විසින් මුදාගැනීමට උත්සහ කළ අවස්ථාවේ දෙදෙනාම දුම්රියේ ගැටී ජීවිතක්ෂයට පත්ව ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ
si_211541_2	මියගිය පාසල් සිසුවා සිය පෙම්වතිය වන තවත් සිසුවියක සමඟ දුම්රිය මාර්ගයේ ගමන් කර තිබෙනවා
si_211541_3	එහිදී ඔවුන්ගේ මිතුරියක වන අනෙක් සිසුවිය ජංගම දුරකථනයක් භාවිතා කරමින් ඔවුන්ට ඉදිරියෙන් ගමන් කර ඇති බවයි පොලීසිය පැවසුවේ
si_211541_4	මෙම අවස්ථාවේ කොළඹ - කොටුවේ සිට ඇල්ල දෙසට ධාවනය වූ සීඝ්‍රගාමී දුම්රිය පසුපසින් පැමිණ ඇති අතර, එය දුටු සිසුවා ඔහු සමඟ ගමන් කළ සිය පෙම්වතිය දුම්රිය මාර්ගයෙන් ඉවතට තල්ලූ කර ඉදිරියෙන් ගමන් කළ මිතුරිය බේරාගැනීමට උත්සහ කිරීමේදී දෙදෙනාම දුම්රියේ ගැටී ඇති බවයි අනාවරණ වී ඇත්තේ
si_211541_5	මියගිය පාසල් සිසුවා නාවලපිටිය - දෙකිඳ ප්‍රදේශයේ පදිංචි 16 හැවිරිදි අයෙකු වන අතර, මියගිය සිසුවිය නාවලපිටිය - ඉඹුල්පිටිය ප්‍රදේශයේ පදිංචි 15 හැවිරිදි තැනැත්තියක්
si_211541_6	අනතුර සිදුව අවස්ථාවේ මියගිය සිසුවා දුම්රිය මාර්ගයෙන් ඉවතට තල්ලූ කළ සිය පෙම්වතියට මෙහිදී කිසිදු අනතුරක් සිදුනොවීම විශේෂත්වයක්
si_211541_7	මොවුන් තුන්දෙනාම බාහිර පන්තියකට සහභාගි වන බව නිවෙස් වෙත පවසා පැමිණ ඇතත්, එම පන්තියට නොගොස් දුම්රිය මාර්ගයේ ගමන් කරමින් සිටියදී මෙම අනතුර සිදුව ඇති බවට පොලීසියට තොරතුරු ලැබී තිබෙනවා
si_211541_8	එසේම, මියගිය සිසුවියගේ පෙම්වතා බවට සැකකෙරෙන සිසුවා මොවුන් සමග නගරයට පැමිණ එම අමතර පන්තියට සහභාගි වී ඇති බව ද පොලිස් විමර්ශනවලදී අනාවරණ වී තිබෙනවා
