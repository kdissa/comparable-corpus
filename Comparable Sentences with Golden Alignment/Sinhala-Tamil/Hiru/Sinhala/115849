si_115849_0	වැලිකඩ බන්ධනාගාරය තුළදී තවත් සිරකරුවෙකු ඊයේ (02) ගෙළ වැළලාගැනීමට උත්සාහ කර ඇති අතර බන්ධනාගාර නිලධාරීන් සහ රැඳවියන් එක්ව එය වැලැක්වීමට පියවර ගෙන තිබෙනවා
si_115849_1	මොහු මත්ද්‍රව්‍යවලට ඇබ්බැහි වූවෙකු බවයි බන්ධනාගාර නිලධාරියෙකු සදහන් කළේ
si_115849_2	පෙරේදා දිනයේදිද වැලිකඩ බන්ධනාගාරය තුළදී රැඳවියෙකු ගෙළ වැළලාගෙන ජීවිතක්ෂයට පත්වුණා
si_115849_3	මියගිය රැඳවියා වයස අවුරුදු විස්සක පමණ තරුණයෙකු වන අතර, ඔහු මත්ද්‍රව්‍ය ළඟ තබාගැනීම සම්බන්ධයෙන් චෝදනාවලට සිරගතවී ඇති බවයි බන්ධනාගාර දෙපාර්තමේන්තුව සඳහන් කළේ
si_115849_4	කෙසේ වෙතත් එම තරුණයා එලෙස සියදිවි නසාගැනීමට හේතුව මෙතෙක් අනාවරණ වී නැහැ
si_115849_5	බන්ධනාගාර දෙපාර්තමේන්තුවේ උසස් නිලධාරියෙකු හිරු ප්‍රවෘත්ති අංශයට සඳහන් කළේ ඇතැම් සිරකරුවන් මත්ද්‍රව්‍යවලට ඇබ්බැහිවීම නිසා බන්ධනාගාරය තුළ ඒවා ලබාගත නොහැකිවීමෙන් ඇතිවන ආතතිය හේතුවෙන් මෙලෙස සියදිවි හානිකරගන්නා බවයි. මේ අතර සිරකරුවන්ට ලබාදීම සඳහා රැගෙන එන ලද දුම්කොළ තොගයක් බන්ධනාගාර පුහුණු මධ්‍යස්ථානයේ නිලධාරියෙකු සතුව තිබී බන්ධනාගාර බුද්ධි අංශය විසින් පසුගියදා සොයාගෙන තිබෙනවා
si_115849_6	ඒ හේතුවෙන් එම නියාමක නිලධාරිවරයාගේ සේවය අත්හිටවූ බවයි බන්ධනාගාර දෙපාර්තමේන්තුවේ එම උසස් නිලධාරියා වැඩිදුරටත් සඳහන් කළේ
