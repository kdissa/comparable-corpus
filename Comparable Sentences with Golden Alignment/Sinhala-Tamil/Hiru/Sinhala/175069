si_175069_0	බිරිඳට පහර දී ඇය දුව යනවිට මිදුලේ තිබූ ළිඳට වැටී ඇතත් ඇය ගොඩට ගැනීමට අසල්වාසීන්ට ඉඩ නොදී මැරීමට තැත්කළ සැමියෙකු වැලිගම පොලිසිය විසින් අත්අඩංගුවට ගෙන තිබෙනවා
si_175069_1	මෙලෙස අත්අඩංගුවට ගෙන ඇත්තේ 42 හැවිරිදි වැලිගම මුදුගමුව ප්‍රදේශයේ පදිංචි පෙදරේරු රැකියාවේ නිරත පුද්ගලයෙකු බවයි පොලිසිය සඳහන් කළේ
si_175069_2	ඉකුත් 30 වනදා උදෑසන ඔහු බීමතින් සිය නිවසට පැමිණෙන විට ඔහුගේ බිරිඳ මාස 3ක් වයසැති පුංචි දරුවාට කිරි දෙමින් සිට තිබෙනවා
si_175069_3	එය නොතකමින් මොහු ඇයට පහර දී තිබුණා
si_175069_4	පසුව ඇය දරුවා ඇඳ මත තබා මිදුලට දිවගොස් ඇති අතර අසල තිබූ ළිඳට ඇද වැටී තිබෙනවා
si_175069_5	ඇය බේරාගැනීම සඳහා අසල්වාසීන් එහි පැමිණියද ඔවුන් වළක්වා, ඇය දියේ ගිලෙන සැටි ඔහු සතුටින් බලා සිටි බවයි අසල්වාසීන් ප්‍රකාශ කර ඇත්තේ
si_175069_6	කෙසේ වෙතත් අසල්වාසියෙකු විසින් ඔහුගේ විරෝධය නොතකා ඇය ගොඩ ගෙන තිබුණා
si_175069_7	පසුව නිර්නාමික දුරකථන ඇමතුමක් මත එම ස්ථානයට පැමිණි වැලිගම පොලිසිය 36 හැවිරිදි එම කාන්තාව වලාන රජයේ රෝහල වෙත ඇතුළත් කර තිබෙනවා
si_175069_8	අප වාර්තාකරු සඳහන් කළේ එම අවස්ථාවේ සැකකරු යතුරුපැදියකින් පලා යමින් සිටියදී පොලිසිය විසින් අත්අඩංගුවට ගෙන ඇති බවයි. සැකකරු මාතර මහේස්ත්‍රාත් අධිකරණයට ඊයේ (01) ඉදිරිපත් කර ඇති අතර බිරිය මරා දැමීමට උත්සහ කිරීමේ චෝදනාව මත ඔහු ලබන 9 වනදා දක්වා රක්ෂිත බන්ධනාගාර ගතකර තිබෙනවා
