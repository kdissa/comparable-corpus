ta_175124_0	வவுனியாவில் பாடசாலைக்கு பிள்ளைகளை அழைத்து செல்லும் போது தலைக்கவசம் அணியாது சென்ற உந்துருளி சாரதிகளுக்கு எதிராக போக்குவரத்து காவற்துறையினர் வழக்கு தாக்கல் செய்துள்ளனர்.
ta_175124_1	இன்று காலை வவுனியா நகர்ப்பகுதியில் உள்ள பாடசாலைகளுக்கு பிள்ளைகளை உந்துருளிகளில் ஏற்றிச்சென்ற போது பல பிள்ளைகள் தலைக்கவசம் அணியாது பயணித்துள்ளனர்.
ta_175124_2	இதன் காரணமாக போக்குவரத்து காவற்துறையினர் அவர்களை மறித்து வழக்கு தாக்கல் செய்வதற்கான பத்திரங்களை வழங்கியிருந்ததுடன் தலைக்கவசம் அணிவதன் முக்கியத்துவம் தொடர்பாகவும் விளக்கம் அளித்திருந்தனர்.
ta_175124_3	அண்மைக்காலங்களில் தலைக்கவசம் அணிந்து செல்ல வேண்டும் என்ற அறிவுறுத்தல் வழங்கப்பட்டு வந்த நிலையிலேயே இச் செயற்பாட்டினை போக்குவரத்து காவற்துறையினர் முன்னெடுத்துள்ளனர்.
ta_175124_4	இந் நிலையில் கடந்த செவ்வாய்க்கிழமை வவுனியா மன்னார் பிராந்திய பிரதி காவற்துறை மா அதிபருக்கும் வர்த்தகர் சங்கம் மற்றும் சமூக ஆர்வலர்களுக்கும் இடையில் இடம்பெற்ற சந்திப்பில் வவுனியா மாவட்டத்தின் நகர்ப்புர போக்குவரத்து நடைமுறைகள் தொடர்பாகவும் கலந்துரையாடப்பட்ட நிலையில் இச் செயற்பாடு முன்னெடுக்கப்பட்டுள்ளது.
ta_175124_5	இதேவேளை ,பாடசாலைக்கு பிள்ளைகளை அழைத்து செல்லும் போது மாணவர்களுக்கு தலைக்கவசம் அணிவதை கட்டாயப்படுத்தி வவுனியா மாவட்ட நீதிமன்றம் உத்தரவொன்றை நேற்று வௌியிட்டிருந்தது.
ta_175124_6	வவுனியா மாவட்ட நீதவான் லெனின் குமார் இந்த உத்தரவை பிறப்பித்திருந்தார்.
