ta_115849_0	வெலிக்கடை சிறைச்சாலையில் மீண்டும் ஒரு கைதி நேற்று கழுத்தில் சுருக்கிட்டு தற்கொலை செய்து கொள்ள முயற்சித்துள்ளதாக அதிகாரிகள் தெரிவித்துள்ளனர்.
ta_115849_1	சிறைச்சாலை அதிகாரிகளும், மற்றைய கைதிகளும் அவரது முயற்சியை தடுத்துள்ளனர்.
ta_115849_2	நேற்று முன்தினம் வெலிக்கடை சிறைச்சாலையில் கைதியொருவர் சுருக்கிட்டு தற்கொலை செய்து கொண்டார்.
ta_115849_3	உயிரிழந்த சிறைக்கைதி 20 வயது மதிக்கத்தக்கவர் எனவும், போதைப்பொருளை தம்வசம் வைத்திருந்த குற்றச்சாட்டில் கைது செய்யப்பட்டவர் எனவும் சிறைச்சாலை திணைக்களம் தெரிவித்துள்ளது.
ta_115849_4	எனினும், அவர் தற்கொலை செய்து கொண்டதற்கான காரணம் இதுவரை அறியப்படவில்லை.
ta_115849_5	பெரும்பாலான சிறைக்கைதிகள் போதைப்பொருளுக்கு அடிமையாகியுள்ளனர்.
ta_115849_6	சிறைச்சாலையில் அவற்றை பெற்றுக்கொள்ள முடியாத நிலையினால் ஏற்படும் மனஅழுத்தம் காரணமாக இவ்வாறு அவர்கள் தற்கொலை செய்து கொள்வதாக சிறைச்சாலை திணைக்களத்தின் உயர் அதிகாரியொருவர் தெரிவித்தார். இந்தநிலையில், கைதிகளுக்கு வழங்குவதற்காக எடுத்துவரப்பட்ட புகையிலை தொகையொன்று சிறைச்சாலை பயிற்சி மத்திய நிலையத்தின் அதிகாரியொருவரிடம் இருந்து அண்மையில் புலனாய்வுத் துறை அதிகாரிகள் கைப்பற்றியிருந்தமை குறிப்பிடத்தக்கது.
