ta_227445_0	கிராமங்களின் அடிப்படை வசதிகளை அபிவிருத்தி செய்வது குறித்து தாம் விசேட கவனம் செலுத்தவிருப்பதாக, ஸ்ரீ லங்கா பொதுஜன முன்னணியின் ஜனாதிபதி வேட்பாளர் கோட்டாபய ராஜபகஷ தெரிவித்துள்ளார்.
ta_227445_1	குருநாகல் - மாவத்தகமயில் நேற்று இடம்பெற்ற தேர்தல் பிரசாரக் கூட்டத்தில் கலந்துகொண்டு உரையாற்றியபோது அவர் இதனைத் தெரிவித்துள்ளார்.
ta_227445_2	நாட்டில் 70 வீதமானவர்கள் கிராம புறங்களிலேயே வாழ்கின்றனர்.
ta_227445_3	ஆகவே, கிராமங்களின் வீதிகளை அபிவிருத்தி செய்வதற்கும், சுத்தமான குடிநீர் வசதி, சுகாதாரம் மற்றும் கல்வி என்பவற்றை ஏற்படுத்திக் கொடுப்பதற்கும் விசேட அவதானம் செலுத்தப்படும்.
ta_227445_4	அத்துடன், தமது ஆட்சியில் கல்விக்கு அதிகளவான முதலீடு செய்யப்பட்டு, கல்வி முறையினை மாற்றுவதற்கான நடவடிக்கை மேற்கொள்ளப்படும் என அவர் குறிப்பிட்டுள்ளார்.
ta_227445_5	உயர்தரத்தில் கல்வி கற்கும் அனைவருக்கும், பல்கலைக்கழகத்தில் உயர்கல்வி பெறுவதற்கான வாய்ப்பு ஏற்படுத்திக்கொடுக்கப்படும் என கோட்டாபய ராஜபக்ஷ தெரிவித்துள்ளார்.
ta_227445_6	அதேநேரம், பொய்களை கூறி மக்களை திசைத்திருப்பி வாக்குகளை பெற்றுக்கொள்வதற்கு சிலர் முயற்சிப்பதாக எதிர்க்கட்சித் தலைவர் மஹிந்த ராஜபக்ஷ தெரிவித்துள்ளார்.
ta_227445_7	கடந்த காலத்தில் அரசியலில் மாத்திரமே மாற்றங்கள் ஏற்பட்டன அபிவிருத்தியில் ஏற்படவில்லை.
ta_227445_8	இந்த நிலையில், அஞ்சல்மூல வாக்குகளில் 80 வீதமான அரச ஊழியர்கள் மொட்டு சின்னத்திற்கு வாக்களித்துள்ளார்கள் என்று மஹிந்த ராஜபக்ஷ குறிப்பிட்டுள்ளார்.
