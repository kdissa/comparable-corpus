ta_62220_0	அரசாங்கத்தினால் தரம்குறைந்த சமையல் எரிவாயுக்கள் இறக்குமதி செய்யப்பட்டு விநியோகிக்கப்பட்டுள்ளதாக ஐக்கிய தேசிய கட்சி குற்றம்சுமத்தியுள்ளது.
ta_62220_1	கொழும்பில் இன்று இடம்பெற்ற செய்தியாளர் சந்திப்பில் கலந்து கொண்டு உரையாற்றிய போதே அந்த கட்சியின் பொது செயலாளர் திஸ்ஸ அத்தநாயக்க இந்த குற்றச்சாட்டை முன்வைத்துள்ளார்.
ta_62220_2	அவசர கேள்விக்காக இறக்குமதி செய்யப்பட்ட குறித்த எரிவாயு தொகை தற்போது சந்தையில் பகிர்ந்தளிக்கப்பட்டுள்ளதாகவும் அவர் குறிப்பிட்டார்.
ta_62220_3	இதனால் சமையல் எரிவாயு கொள்வனவு தொடர்பில் நுகர்வோர் அவதானமாக செயற்படுமாறு திஸ்ஸ அத்தநாயக்க கோரிக்கை விடுத்துள்ளார்.
ta_62220_4	எவ்வாறாயினும், இந்த குற்றச்சாட்டு குறித்து இலங்கையில் சமையல் எரிவாயுவை விநியோகிக்கும் பிரதான நிறுவனங்களில் ஒன்றான லிட்ரோ கேஸ்ஸிடம் எமது செய்தி சேவை வினவியது.
ta_62220_5	அதற்கு பதிலளித்த அந்த நிறுவனத்தின் முகாமைத்துவ பணிப்பாளர் பியதாச குடாபாலகே, சர்வதேச தரத்திற்கு அமைய கொள்வனவு செய்யப்பட்டுள்ள சமையல் எரிவாயுக்களை உள்நாட்டிலும் பரிசோதனைக்கு உட்படுத்தியுள்ளதாக தெரிவித்தார். இதன்போது, ஒரு தொகை சமையல் எரிவாயு கொள்கலன்களில் குறைபாடு நிலவிய காரணத்தினால் அவற்றை கொள்வனவு செய்யப்பட்ட நிறுவனத்திற்கே மீள அனுப்பியுள்ளதாகவும் அவர் குறிப்பிட்டுள்ளார்.
ta_62220_6	எனவே, உள்நாட்டு சந்தையில் விநியோகிக்கப்படும் சமையல் எரிவாயுக்கள் வழமையான தரத்துடன் இருப்பதனால் நுகர்வோர் சந்தேகமின்றி அவற்றை கொள்வனவு செய்யமுடியும் என்றும் லிட்ரோ கேஸ் நிறுவனத்தின் முகாமைத்துவ பணிப்பாளர் பியதாச குடாபாலகே தெரிவித்தார்.
