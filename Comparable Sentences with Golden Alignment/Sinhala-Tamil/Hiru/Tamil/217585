ta_217585_0	நோய் தடுப்பு மற்றும் சிகிச்சைகளுக்கான நிகழ்ச்சித்திட்டங்கள் மேலும் விரிவுப்படுத்தப்பட வேண்டும் என ஜனாதிபதி மைத்ரிபால சிறிசேன தெரிவித்துள்ளார்.
ta_217585_1	சிகிச்சை பிரிவுகளை பலப்படுத்துவதற்காக வருடாந்தம் பாதீட்டின் மூலம் பாரிய அளவிலான நிதி ஒதுக்கீடு செய்யப்படுகின்றது.
ta_217585_2	எனினும் நோய் தடுப்பு மற்றும் சிகிச்சைகளுடன் தொடர்புடைய நிகழ்ச்சித்திட்டங்கள் போதுமானதாக இல்லை என்றும் ஜனாதிபதி தெரிவித்துள்ளார்.
ta_217585_3	பண்டாரநாயக்க ஞாபகார்த்த சர்வதேச மாநாட்டு மண்டபத்தில் இடம்பெற்ற இலங்கை அவசர மருத்துவ நிபுணர்கள் கல்லூரியின் அங்குரார்ப்பண நிகழ்வில் கலந்துகொண்டு கருத்து வெளியிட்ட போதே அவர் இதனை குறிப்பிட்டுள்ளார்.
ta_217585_4	மருத்துவ மற்றும் தாதிச் சேவைகளிலுள்ள பெரும் எண்ணிக்கையிலானோர் தொழில் நிமித்த வருடாந்தம் வெளிநாடுகளுக்கு செல்கின்றனர்.
ta_217585_5	இதன்காரணமாக தேசிய தேவைகளை பூர்த்தி செய்து கொள்வதற்கு மருத்துவர்கள் மற்றும் தாதியர்களின் எண்ணிக்கையானது போதுமானதாக இல்லை.
ta_217585_6	இந்த பிரச்சினைக்கு துரித தீர்வு ஒன்று எட்டப்பட வேண்டும் என ஜனாதிபதி மைத்ரிபால சிறிசேன தெரிவித்துள்ளார்.
