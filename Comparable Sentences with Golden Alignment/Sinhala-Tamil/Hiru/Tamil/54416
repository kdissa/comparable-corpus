ta_54416_0	செனல்  4 வெளியிட்ட மோதல் தவிர்ப்பு வலயம் காணொளி தொடர்பான உண்மை தன்மைகள்  விரைவில் வெளியிடப்படும் என்று, ஜெனீவாவில் உள்ள இலங்கை தூதுவர் ரவிநாத்  ஆரியசிங்க தெரிவித்துள்ளார்.
ta_54416_1	இந்த காணொளின் உண்மைத் தன்மை, இந்த துறையின் நிபுணர்களின் உதவியுடன் பரிசோதனைக்கு உட்படுத்தப்படும் என்று  அவர் குறிப்பிட்டுள்ளார்.
ta_54416_2	இதற்கு நீண்டகாலம் தேவைப்படும் என்றும் அவர் தெரிவித்துள்ளார்.
ta_54416_3	செனல்  4 காணொளி நேற்றைய தினம் மனித உரிமைகள் பேரவையில் காண்பிக்கப்பட்டதைத்  தொடர்ந்து, அங்கு கூடி இருந்தவர்களை சந்தித்து உரையாற்றும் போது அவர்  இதனைத் தெரிவித்துள்ளார்.
ta_54416_4	இந்த காணொளி காண்பிக்கப்படும் போது, தூதுவர் ரவிநாத் ஆரியசிங்க கூடத்தில் இருக்கவில்லை என்று,  றொய்டர்ஸ் செய்திஸ்தாபனம் தெரிவித்துள்ளது.
ta_54416_5	அதன் பின்னர், இந்த  காணொளியை பார்வையிட்டவர்களை சந்தித்த அவர், இந்த காணொளி போன்ற  உறுதிப்படுத்தப்படாத தகவல்களை பெருப்பித்து, பொறுத்தமற்ற குற்றச்சாட்டுகளை  முன்வைப்பது முறையற்றது என்றும் அவர் தெரிவித்துள்ளார்.
ta_54416_6	அவ்வாறான ஒன்றை மனித உரிமைகள் பேரவையில் காண்பிப்பதற்கு ஏற்பாடு செய்த குழு, இலங்கையின் நற்பெயரை  கெடுப்பதற்கு முயற்சித்திருப்பதாகவும் அவர் சுட்டிக்காட்டியுள்ளார்.
