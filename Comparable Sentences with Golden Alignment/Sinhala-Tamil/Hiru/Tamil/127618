ta_127618_0	லைவ் இவென்ட் நிறுவனத்திற்கு எதிர்வரும் ஏப்ரல் மாதம் 26ஆம் திகதி நீதிமன்றில் முன்னிலையாகுமாறு நீதிமன்றம் உத்தரவிட்டுள்ளது.
ta_127618_1	கொழும்பு மாவட்ட நீதிமன்றம் இன்று இந்த உத்தரவை பிறப்பித்தது.
ta_127618_2	என்ரிகா என்ற வெளிநாட்டு பாடகரை கொண்டு இலங்கையில் இசை நிகழ்ச்சி ஒன்று நடத்தப்பட்டது.
ta_127618_3	இந்த நிகழ்ச்சிக்கு 35ஆயிரம் பெறுமதி கொண்ட, முக்கியஸ்தர்களுக்கான இரண்டு நுழைவு அனுமதி சீட்டுக்களை கொள்வனவு செய்த சட்டத்தரணி ஒருவரும் அவரது மனைவியும் தாக்கல் செய்த மனுக்களின் விசாரணையின் போதே இந்த உத்தரவு பிறப்பிக்கப்பட்டுள்ளது.
ta_127618_4	முக்கியஸ்தர்களுக்கான நுழைவுச் சீட்டுக்காக வழங்கப்படுமென தெரிவிக்கப்பட்ட எந்த சலுகைகளும் கிடைக்கவில்லையென அந்த மனுக்களில் குறிப்பிடப்பட்டுள்ளது.
ta_127618_5	இந்த நிலையில் தமக்கு 11 மில்லியன் வீதம் நட்ட ஈடு வழங்க அந்த நிறுவனத்திற்கு பணிப்புரை வழங்க வேண்டும் என்று கோரப்பட்டுள்ளது.
ta_127618_6	அத்துடன் இந்த நிகழ்ச்சியின் ஊடாக பெறப்பட்ட நிதியை மற்றவர்களுக்கு வழங்குவதையும் தடுக்கும் உத்தரவை பிறப்பிக்க வேண்டும் எனவும் அந்த மனுவில் கோரப்பட்டிருந்தது.
ta_127618_7	இது தொடர்பில் விளக்கமளிக்கவே குறித்த நிறுவனத்திற்கு நீதிமன்றம் அறிவித்தல் விடுத்திருந்தது.
