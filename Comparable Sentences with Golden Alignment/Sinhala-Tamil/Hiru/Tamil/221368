ta_221368_0	உரிமம் இல்லாமல் 5 யானைகள் வைத்திருந்த குற்றச்சாட்டில் கைது செய்யப்பட்ட நிராஜ் ரொஷான் என்ற அலி ரொஷான் உள்ளிட்ட 8 பேரை பிணையில் விடுதலை செய்ய கொழும்பு நிரந்தர நீதாய மேல் நீதிமன்றம் உத்தரவிட்டுள்ளது.
ta_221368_1	25 ஆயிரம் ரூபாய் ரொக்கப் பிணையிலும்  50 இலட்சம் ரூபாய் பெறுமதியான இரண்டு சரீரப் பிணையிலும் இவர்கள் விடுதலை செய்யப்பட்டனர்.
ta_221368_2	சட்டமா அதிபரினால் தாக்கல் செய்யப்பட்ட குறித்த வழக்கு இன்று மூன்று நீதிபதிகள் கொண்ட குழுவின் முன்னிலையில் விசாரணைக்கு  எடுத்துக்கொள்ளப்பட்டமை குறிப்பிடத்தக்கது.
ta_221368_3	கடந்த 25 ஆம் திகதி விசாரணைக்கு உட்படுத்தப்பட்டபோது, விசாரணைகள் முடியும் வரை சந்தேக நபர்கள் விளக்கமறியலில் வைக்கப்பட்டிருந்தனர்.
ta_221368_4	சந்தேக நபர்களை விடுவிக்க சட்டமா அதிபர் ஒப்புக்கொள்ளாததே இதற்கு பிரதான காரணமாகும்.
ta_221368_5	எவ்வாறாயினும், சந்தேக நபர்களை விடுதலை செய்யக் கோரி, அவர்களது வழக்கறிஞர்கள் தொடர்ந்து பலமுறை மனுதாக்கல் செய்ததையடுத்து அலி ரொஷான் மற்றும் ஏனைய 8 பேரை விடுதலை செய்ய கொழும்பு நிரந்தர நீதாய மேல் நீதிமன்றம் இன்று உத்தரவிட்டது.
ta_221368_6	குறித்த வழக்கு மீண்டும் 30 ஆம் திகதி விசாரணைக்கு வரவுள்ளமை குறிப்பிடத்தக்கது.
