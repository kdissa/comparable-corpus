ta_198949_0	ஸ்ரீ லங்கா சுதந்திர கட்சியின் 67வது நிறைவாண்டு இன்றாகும்.
ta_198949_1	ஸ்ரீலங்கா சுதந்திரக் கட்சி கடந்த 1951 ஆம் ஆண்டு செப்டம்பர் 2 ஆம் திகதி ஆரம்பிக்கப்பட்டது.
ta_198949_2	ஐக்கிய தேசிய கட்சி அரசாங்கத்தில் அமைச்சராக இருந்த முன்னாள் பிரதமர் அமரர் எஸ்.டபிள்லியு.ஆர்.டி பண்டாரநாயக்க அரசாங்கத்தில் இருந்து வெளியேறி எதிர்க் கட்சியில் அமர்ந்தார்.
ta_198949_3	அதன் பின்னர் 1952 ஆம் ஆண்டு முதல் முறையாக நாடாளுமன்ற தேர்தலில் போட்டியிட்ட ஸ்ரீலங்கா சுதந்திரக் கட்சி அந்த தேர்தலில் 9 ஆசனங்களை வெற்றிகொண்டு எஸ் டபிள்யு ஆர்.டி பண்டாரநாயக்க எதிரக்கட்சித் தலைவரானார்.
ta_198949_4	இதனைத் தொடர்ந்து 1956 ஆம் ஆண்டு ஒன்றிணைந்த கூட்டணியில் போட்டியிட்ட ஸ்ரீலங்கா சுதந்திரக் கட்சி இலங்கை அரசியல் வரலாற்றில் முதல் முறையாக ஆட்சிபீடம் ஏறியது.
ta_198949_5	அமரர் எஸ்.டபிள்யு.ஆர்.டி பண்டாரநாயக்கவின் மறைவை தொடர்ந்து கட்சிப் பொறுப்பு சிறிமாவோ பண்டாரநாயக்கவிடம் கையளிக்கப்பட்டது.
ta_198949_6	இதனை அடுத்து 1960 ஆம் ஆண்டு இடம்பெற்ற பொதுத் தேர்தலை சிறிமாவோ தலைமையிலான சுதந்திரக் கட்சி வெற்றிபெற்றதுடன், ஸ்ரீமாவே பண்டாரநாயக்க உலகின் முதலாவது பெண் பிரதமர் என்ற பெருமையை பெற்றார்.
ta_198949_7	இதனை அடுத்து 1977 ஆம் ஆண்டு இடம்பெற்ற பொதுத் தேர்தலில் ஸ்ரீலங்கா சுதந்திரக் கட்சி தோல்வியடைந்ததுடன், 1994 ஆண்டு பொதுஜன எக்சத் பெரமுன என்ற கூட்டணியில் மீண்டும் ஆட்சிபீடம் ஏறியது.
ta_198949_8	இந்த வெற்றியின் தொடர்ச்சியாக 3 ஜனாதிபதிகள் ஸ்ரீலங்கா சுதந்திரக் கட்சியில் இருந்து உருவாகியுள்ள நிலையில், 3ஆவது ஜனாதிபதியாகவும் தற்போதைய ஸ்ரீலங்கா சுதந்திரக் கட்சியின் தலைவராகவும் ஜனாதிபதி மைத்திரிபால சிறிசேன செயற்பட்டுவருகின்றார்.
