ta_172359_0	பாடசாலை மாணவர்களுக்கான 'சுரக்ஷா' காப்புறுதி திட்டத்தை அறிமுகப்படுத்தும் தேசிய வைபவம் அலரி மாளிகையில் இன்று இடம்பெற்றது.
ta_172359_1	ஜனாதிபதி மைத்திரிபால சிறிசேன மற்றும் பிரதமர் ரணில் விக்ரமசிங்க தலைமையில் இந்த வைபவம் இடம்பெற்றது.
ta_172359_2	பாடசாலை மாணவர்களின் பாதுகாப்பு கருதி இந்த விசேட காப்புறுதி திட்டம் நேற்று முதல் அமுலுக்கு வந்துள்ளது.
ta_172359_3	இந்த வேலைத்திட்டம்  “என்றும் காப்போம்  தேசத்தின் பிள்ளைகளை” என்ற தொணிப்பொருளில் பிள்ளைகளின் பாதுகாப்பை உறுதிப்படுத்தும் வகையில் 2017 ஆம் ஆண்டு வரவு செலவு திட்ட பிரேரணையின் கீழ் அரசினால் நடைமுறைபடுத்தப்படும் வேலைத்திட்டமாகும்.
ta_172359_4	4.5 மில்லியன் தொகையில் இலங்கையின் சகல பாடசாலை மாணவர்களையும் உள்ளடக்கும் வகையில் “சுரக்ஷா” மாணவர்களுக்கான காப்புறுதி திட்டம் நடைமுறைப்படுத்தப்படவுள்ளது.
ta_172359_5	அதன்படி, சகல அரச பாடசாலைகள்¸ தனியார் பாடசாலைகள்¸ பிரிவேணாக்கள் உட்பட சர்வதேச பாடசாலைகள் பதிவு செய்யபட்ட கற்றல் செயற்பாடுகளில் ஈடுப்படும் தரம் 1 முதல் 13 வரையிலான வகுப்புக்களுடைய பாடசாலை மாணவர்களும் விஷேட கல்வி பயிலும் மாணவர்கள் 5 வயதிலிருந்து 19 வயது வரையிலான சகல மாணவர்களும் இதில் பயன் பெறுவர் என தெரிவிக்கப்பட்டுள்ளது.
ta_172359_6	இவ் காப்புறுதியானது சுகநலன் காப்புறுதி¸ விபத்துக்களின போது வழங்கபடும் காப்புறுதிகள் மற்றும் விஷேட காப்புறுதி என  03 வகையாக வழங்கபடவுள்ளது.
ta_172359_7	இக் காப்புறுதி திட்டத்தின் ஊடாக நோயுற்றிருக்கும் போது விபத்துக்களால் பாதிக்கபடும் போது விரைவில் சுகாதார சேவையை பெற்று குணமடைந்து 13 வருட பாடசாலை கல்வியை சிறப்பாக நிறைவு செய்யவும் அங்கவீனமாகும் போது உரிய சிகிச்கை பெற்றுக் கொள்வதற்கு உதவுவதும் நோக்கங்களாக கொண்டு “சுரக்ஷா” எனும் மாணவர்களுக்கான இக்  காப்புறுதி திட்டம் அறிமுகப்படுத்தபட்டுள்ளது.
