ta_112481_0	இலங்கையில் கைதுசெய்யப்பட்டுள்ள தமிழக மீனவர்களை விடுவிக்க கோரி, தமிழக மீனவர்கள் நேற்று அடையாள உணவு தவிர்ப்பு போராட்டத்தை மேற்கொண்டனர்.
ta_112481_1	இராமேஸ்வரம் பேருந்து நிலையத்துக்கு அருகில் இந்த உணவுத்தவிர்ப்பு போராட்டம் நடத்தப்பட்டதாக தெரிவிக்கப்பட்டுள்ளது.
ta_112481_2	இதில் சுமார் 250 மீனவர்கள் பங்கேற்றுள்ளனர்.
ta_112481_3	இலங்கையில் தடுத்து வைக்கப்பட்டுள்ள இராமேஸ்வரம் பகுதியைச் சேர்ந்த 14 மீனவர்களையும், அத்துடன் இராமேஸ்வரம் மீனவர்களுக்கு சொந்தமான 19 படகுகளையும் விடுவிக்க வேண்டும் என்று அவர்கள் கோரிக்கை விடுத்துள்ளனர்.
ta_112481_4	தமிழக மற்றும் பாண்டிச்சேரி மீனவர்கள் சங்கத் தலைவர் என் ஜே போஸ் இதனை தெரிவித்தார். இந்த நிலையில், இலங்கை இந்திய மீனவர்களுக்கு இடையிலான நான்காம் கட்ட பேச்சு வார்த்தைகள் மூலம் இந்த பிரச்சினைக்கு தீர்வு காண முடியும் எனவும் அவர் நம்பிக்கை வெளியிட்டுள்ளார்.
