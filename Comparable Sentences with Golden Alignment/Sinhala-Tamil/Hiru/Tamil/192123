ta_192123_0	நாடாளுமன்றம் எதிர்வரும் 5ஆம் திகதி மீண்டும் கூடும் போது புதிய பிரதி சபாநாயகர் நியமிக்கப்படுவார் என நாடாளுமன்ற பிரதி செயலாளர் நாயகம் நீல் இத்தாவல தெரிவித்தார். தற்போது வெற்றிடமாக நிலவும் நாடாளுமன்ற பிரதி சபாநாயகர் பதவிக்கு உறுப்பினர் ஒருவரை நியமிக்குமாறு சபை அமர்வு ஆரம்பிக்கும்போது அறிவிக்கப்படுவதாக எமது செய்திச் சேவையிடம் அவர் குறிப்பிட்டார்.
ta_192123_1	குறித்த பதவிக்காக அரசாங்கத் தரப்பு மற்றும் எதிர்த்தரப்பு உறுப்பினர்கள் இருவரின் பெயர்கள் பிரேரிக்கப்பட்டால், இரகசிய வாக்கெடுப்புக்கு செல்ல நேரிடும் என்றும் பிரதி செயலாளர் நாயகம் தெரிவித்தார். வெற்றிடமாக நிலவும் நாடாளுமன்ற பிரதி சபாநாயகர் பதவிக்காக ஐக்கிய தேசியக் கட்சியின் சார்பில் மொனராகலை மாவட்ட நாடாளுமன்ற உறுப்பினர் ஆனந்த குமாரசிறியின் பெயர் பிரேரிக்கப்பட உள்ளதாக தெரிவிக்கப்படுகிறது.
ta_192123_2	இதேநேரம், ஸ்ரீ லங்கா சுதந்திரக் கட்சியின் சார்பில் யாழ்ப்பாண மாவட்ட நாடாளுமன்ற உறுப்பினர் அங்கஜன் இராமநாதனின் பெயர் பரிந்துரைக்கப்பட உள்ளதாக முன்னதாக தெரிவிக்கப்பட்டிருந்தது.
ta_192123_3	எனினும், பிரதி சபாநாயகர் பதவி குறித்து கட்சி இதுவரையில் தீர்மானம் மேற்கொள்ளவில்லை என ஸ்ரீ லங்கா சுதந்திரக் கட்சியின் பொதுச் செயலாளரான அமைச்சர் துமிந்த திஸாநாயக்க எமது செய்திச் சேவையிடம் தெரிவித்தார்.
