ta_160412_0	நவகத்தேகம - ரலபனாவ பிரதேசத்தில் அமைந்துள்ள விகாரையொன்றில் பணம் கொள்ளையிடப்பட்ட சம்பவம் தொடர்பில் இரண்டு இளவயது சந்தேகநபர்கள் நேற்று கைது செய்யப்பட்டுள்ளனர்.
ta_160412_1	நவகத்தேகம காவற்துறையால் கைது செய்யப்பட்ட இவர்கள் 14 மற்றும் 15 வயதானவர்கள் என தெரிவிக்கப்பட்டுள்ளது.
ta_160412_2	குறித்த இரண்டு சந்தேகநபர்களும் 21 ஆயிரம் ரூபா பணத்தை இவ்வாறு கொள்ளையிட்டுள்ளதாக தெரியவந்துள்ளது.
ta_160412_3	இந்த திருட்டு சம்பவம் தொடர்பில் விகாரையில் தேரரொருவர் அளித்த முறைப்பாட்டினை தொடர்ந்து மேற்கொள்ளப்பட்ட விசாரணைகளின் அடிப்படையில் இவர்கள் கைது செய்யப்பட்டுள்ளனர்.
ta_160412_4	இதேவேளை , நவகத்தேகம பிரதேசத்தை சேர்ந்த வர்த்தகர் ஒருவர் கடந்த தினத்தில் தனது தோட்டத்தில் வைத்திருந்த 100 தேங்காய்கள் காணாமல் போயுள்ளதாக முறைப்பாடொன்றை மேற்கொண்டருந்தார்.
ta_160412_5	இந்த திருட்டும் குறித்த சிறுவர்களாலே மேற்கொள்ளப்பட்டுள்ளதாக விசாரணையின் போது தெரியவந்துள்ளது.
ta_160412_6	திருடப்பட்ட தேங்காய்களை குறித்த பிரதேசத்தின் வேறொரு வர்த்தகருக்கு விற்பனை செய்ததாக அவர்கள் தெரிவித்துள்ளனர்.
ta_160412_7	அதனடிப்படையில் , தேங்காய்களை விலைக்கு பெற்ற குறித்த வர்த்தகர் கைது செய்யப்பட்டுள்ள நிலையில் , அவரிடம் இருந்து 20 தேங்காய்கள் கைப்பற்றப்பட்டுள்ளதாக காவற்துறை தெரிவித்தது.
ta_160412_8	கைது செய்யப்பட்டுள்ள மூன்று சந்தேகநபர்களும் ஆனமடுவ மாவட்ட நீதிமன்றில் முன்னிலைப்படுத்தப்படவுள்ளனர்.
