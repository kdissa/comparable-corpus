ta_217596_0	ஏப்பிரல் 21 ஆம் திகதி இடம்பெற்ற தாக்குதல்களுக்கு மறுதினம் கிழக்கு மாகாண ஆளுநர் எம்.எல்.ஏ.எம்.ஹிஸ்புல்லாஹ், பாசிகுடா பகுதியில் உள்ள விருந்தகத்திற்கு சென்று சவுதி நாட்டவர்கள் சிலரை சந்தித்துள்ள காணொளி எமது செய்தி பிரிவிற்கு கிடைத்துள்ளது.
ta_217596_1	அன்றைய தினம் நாடளாவிய ரீதியில் காவல்துறை ஊரடங்கு சட்டம் அமுல்படுத்தப்பட்டிருந்த நிலையில், இரவு 9.12 மணியளவில் கிழக்கு மாகாண ஆளுநர், குறித்த விருந்தகத்திற்கு வந்துள்ள விதம் அங்கு பொருத்தப்பட்டிருந்த கண்காணிப்பு கெமராக்களில் பதிவாகியுள்ளன.
ta_217596_2	பின்னர் அந்த விருந்தகத்திற்கு வந்திருந்த சிலர் அவரை காண வந்தனர்.
ta_217596_3	அவர்களுடன் 9.13 மணியளவில் விருந்தகத்திற்குள் செல்லும் கிழக்கு மாகாண ஆளுநர், 53 நிமிடங்களுக்கு பின்னர், அதாவது 10.06 மணியளவில் அங்கிருந்து குறித்த தரப்பினருடன் வெளியேறுகிறார்.
ta_217596_4	இதன்போது கிழக்கு மாகாண ஆளுநர் எம்.எல்.ஏ.எம்.ஹிஸ்புல்லாஹ்வுடன் சவுதி நாட்டவர்கள் சிலரும் இருந்தனர்.
ta_217596_5	இந்த சம்பவம் தொடர்பில் எமது செய்தி பிரிவு பல முறை கிழக்கு மாகாண ஆளுநர் எம்.எல்.ஏ.எம்.ஹிஸ்புல்லாஹ்விடம் தொடர்பு கொண்டு வினவ முற்பட்ட போதும் அது பலனளிக்கவில்லை.
