ta_179964_0	கடந்த ஆட்சியின்போது இடம்பெற்றதாகக் கூறப்படும் ஊழல் மோசடிகள் குறித்து விசாரணைகளை மேற்கொண்ட ஜனாதிபதி ஆணைக்குழுவின் இறுதி அறிக்கை ஜனாதிபதி மைத்திரிபால சிறிசேனவிடம் இன்று கையளிக்கப்பட்டுள்ளது.
ta_179964_1	ஆணைக்குழுவின் தலைவரான மேல்நீதிமன்ற நீதியரசர் பத்மன் சூரசேன உள்ளிட்ட அங்கத்தர்களால் இந்த அறிக்கை கையளிக்கப்பட்டுள்ளது.
ta_179964_2	குறித்த அறிக்கை ஆயிரத்து 135 பக்கங்களைக் கொண்டதாகும்.
ta_179964_3	கடந்த 2015 ஆம் ஆண்டு மார்ச் மாதம் 15 ஆம் திகதி ஜனாதிபதியினால் இந்த ஆணைக்குழு அமைக்கப்பட்டது.
ta_179964_4	2010 ஆம் ஆண்டு ஜனவரி மாதம் முதல் 2015 ஆம் ஆண்டு ஜனவரி மாதம் முதலாம் திகதிவரை இடம்பெற்ற பாரிய மோசடிகள், ஊழல்கள், அரச வளங்கள், அதிகாரங்கள் மற்றும் சிறப்புரிமைகள் என்பனவற்றை முறையற்ற விதத்தில் பயன்படுத்தியமை என்பன தொடர்பில் விசாரணைகளை மேற்கொள்ளப்பட்டு, அறிக்கை கையளிக்கப்பட்டுள்ளது.
ta_179964_5	இந்தநிலையில் மத்திய வங்கியின் பிணை முறி விநியோக விசாரணை அறிக்கை மற்றும் பாரிய மோசடிகள் தொடர்பான ஜனாதிபதி ஆணைக்குழு அறிக்கை என்பனவற்றை வழங்குமாறு ஜனாதிபதி செயலகத்திடம் கோரிக்கை விடப்பட்டுள்ளது.
ta_179964_6	தகவல் அறியும் உரிமைச் சட்டத்தின் கீழ் ஜே.வி.பியினால் இந்தக் கோரிக்கை விடுக்கப்பட்டுள்ளது.
