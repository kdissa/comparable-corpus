ta_205342_0	பிரான்சில் எரிபொருட்களுக்கான வரியினை குறைக்க வேண்டும் என தெரிவித்து நாடளாவிய ரீதியாக இடம்பெறு ஆர்ப்பாட்டங்கள் தொடர்ந்து மூன்றாவது வாரமாக நடைபெறுகின்றன.
ta_205342_1	எரிபொருள் வரி அதிகரிப்பினை அடுத்து வாழ்க்கை செலவு பாரிய அளவில் அதிகரித்துள்ளதாக சீற்றத்துடன் ஆர்ப்பாட்டக்காரர்கள் எதிர்ப்பு நடவடிக்கைகளை மேற்கொண்டு வருகின்றனர்.
ta_205342_2	ஆர்ப்பாட்டக்காரர்கள் கட்டடங்களுக்கு தீவைத்ததனை அடுத்து காவல்துறையினர் கண்ணீர் புகை மற்றும் தண்ணீர் வீச்சு தாக்குதலை மேற்கொண்டனர்.
ta_205342_3	இதனால், பாதுகாப்பு படையை சேர்ந்த 17 பேர் உட்பட குறைந்தது 110 பேர் காயமடைந்துள்ளனர்.
ta_205342_4	ரியூலரீஸ் காடனில் உள்ள அரும்பொருள் காட்சியத்திற்குள் அத்து மீறி நுழைய முனைந்த ஆர்ப்பாட்ட குழுவினர் மீது இரும்பு கதவொன்று வீழ்ந்துள்ளது.
ta_205342_5	இந்த சம்பவத்தில் பலர் காயமடைந்துள்ளதுடன், ஒருவர் நிலை கவலைக்கிடமாக உள்ளதாக குறிப்பிடப்பட்டுள்ளது.
ta_205342_6	காவல்துறை வாகனத்தில் இருந்த தானியக்க துப்பாக்கி ஒன்றை ஆர்ப்பாட்டக்காரர்கள் கவர்ந்து சென்றுள்ளனர்.
ta_205342_7	அதேவேளை, பிரான்சின் உட்துறை அமைச்சு விடுத்துள்ள செய்தியில், நாடளாவிய ரீதியாக நடைபெறும் இந்த ஆர்ப்பாட்டத்தில் 75 ஆயிரம் பொதுமக்கள் ஈடுபட்டுள்ளதாக தெரிவிக்கப்பட்டுள்ளது.
ta_205342_8	190 தீ வைப்பு சம்பவங்கள் இடம்பெற்றுள்ளதுடன், ஆறு கட்டடங்கள் முற்றாக அழிந்து போய் உள்ளதாகவும் அந்த அறிக்கையில் குறிப்பிடப்பட்டுள்ளது.
