ta_62225_0	பாதுகாப்பு தடுப்புகள் அற்ற தொடரூந்து கடவைகளில் இடம்பெறும் அனர்த்தங்களை கட்டுப்படுத்துவதற்காக துரிதமாக பாதுகாப்பு வேலைத்திட்டங்களை மேற்கொள்ளுமாறு ஜனாதிபதி மஹிந்த ராஜபக்ஷ அதிகாரிகளுக்கு அறிவுறுத்தல் விடுத்துள்ளார்.
ta_62225_1	அலரி மாளிகையில் இன்று இடம்பெற்ற கலந்துரையாடலின் போதே அவர் இந்த பணிப்புரைகளை விடுத்துள்ளார்.
ta_62225_2	குடியியல் பாதுகாப்பு குழு, காவல்துறை என்பவற்றின் ஊடாக வேலைத்திட்டங்களை முன்னெடுக்கும் பட்சத்தில் இதனை நிறைவேற்றலாம் என்று ஜனாதிபதி குறிப்பிட்டுள்ளார்.
ta_62225_3	இதற்கு பிரதேச மக்களையும் பங்களிப்பு செய்து கொள்ளுமாறும் ஜனாதிபதி அதிகாரிகளுக்கு அறிவுறுத்தியுள்ளார்.
ta_62225_4	அந்தந்த பிரதேசங்களில் உள்ள தொழினுட்பவியலாளர்களின் பங்களிப்புடன் தடுப்புகளை நிர்மாணிப்பதன் ஊடாக குறுகிய காலத்தில் தீர்வை பெற்றுக்கொள்ள முடியும் என்று ஜனாதிபதி மஹிந்த ராஜபக்ஷ சுட்டிக்காட்டியுள்ளார்.
ta_62225_5	நாட்டில் தற்போது 754 பாதுகாப்பற்ற தொடரூந்து கடவைகள் உள்ள நிலையில், அவற்றில் 168 கடவைகள் கரையோரத் தொடரூந்து மார்க்கத்தில் அமைந்துள்ளமை குறிப்பிடத்தக்கது.
