ta_177440_0	ஒகீ சூறாவளி இலங்கையில் இருந்து தொலைவாக அகன்று செல்லும் நிலையில் இதன் மூலம் இலங்கைக்கு ஏற்பட்டிருந்த தாக்கம் படிப்படியாக குறைவடையும் என காலநிலை அவதான நிலையம் தெரிவித்துள்ளது.
ta_177440_1	இதேவேளை, விடுக்கப்பட்டுள்ள வானிலை அறிக்கையில் நாளைய தினத்தில் நாட்டின் பல பிரதேசங்களில் மழை அல்லது இடியுடன் கூடிய மழை பெய்யக் கூடும் என எதிர்வு கூறப்பட்டுள்ளது.
ta_177440_2	மேல், சப்ரகமுவ, மத்திய மாகாணங்களுக்கும், புத்தளம், காலி மற்றும் மாத்தறை மாவட்டங்களுக்கும் நாளை காலை வேளையில் மழைபெய்வதற்கான சாத்தியம் காணப்படுவதாக தெரிவிக்கப்படுகின்றது.
ta_177440_3	இதனிடையே, மேல் சப்ரகமுவ மற்றும் ஊவா மாகாணங்களின் சில பிரதேசங்களில் ஒரளவு பலத்த மழை பெய்வதற்கான சாத்தியம் இருப்பதாக தெரிவிக்கப்பட்டுள்ளது.
ta_177440_4	இது தவிர, இரத்தினபுரி, களுத்துறை மற்றம் காலி மாவட்டங்களில் அடிக்கடி 50 கிலோமீற்றர் வேகத்தில் காற்று வீசக் கூடும் என காலநிலை அவதான நிலையம் எதிர்வுகூறியுள்ளது.
ta_177440_5	இதேவேளை, தற்போது தெற்கு அந்தமான் தீவுகளை அண்டிய பகுதியில் தாழமுக்கம் நிலைகொண்டுள்ள நிலையில், எதிர்வரும் சில தினங்களில் வங்காள விரிகுடாவின் ஊடாக இந்திய நிலப்பரப்பிற்கு இதன் தாக்கம் ஏற்படக் கூடும் என காலநிலை அவதான நிலையம் எதிர்வு கூறியுள்ளது.
ta_177440_6	எதிர்வரும் 5 அல்லது 6 ஆம் திகதிகளில் இதன் தாக்கம் இலங்கையின் வடக்கு கிழக்கு பிரதேசங்களுக்கு ஏற்படக்கூடும் என எதிர்ப்பார்க்கப்படுகின்றது.
ta_177440_7	எனினும் காற்று மண்டலத்தில் ஏற்படக்கூடிய மாற்றங்கள் காரணமாக இலங்கை மீதான தாக்கத்தில் மாற்றங்கள் ஏற்படுவதற்கான சந்தர்ப்பம் காணப்படுவதாகவும் தெரிவிக்கப்பட்டுள்ளது.
