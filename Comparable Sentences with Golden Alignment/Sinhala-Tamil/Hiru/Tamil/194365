ta_194365_0	அனுராதபுரம் - தலாவ நகரில் அமைந்துள்ள அரச வங்கிக் கிளையொன்றில் இருந்து களவாடப்பட்ட தங்கம் மற்றும் பணத்தின் பெறுமதி 8 கோடியே 20 லட்சம் ரூபாவாக அதிகரித்துள்ளதாக காவற்துறை ஊடகப்பிரிவு தெரிவித்துள்ளது.
ta_194365_1	களவாடப்பட்ட தங்கம் மற்றும் பணத்தின் பெறுமதியை தொடர்ந்தும் கணிப்பிட்டு வருவதாகவும் தெரிவிக்கப்பட்டுள்ளது.
ta_194365_2	கடந்த வார இறுதியில் சில தரப்பினர் குறித்த வங்கிக் கிளைக்குள் பிரவேசித்து பணம் மற்றும் தங்க ஆபரணங்களை கொள்ளையிட்டுச் சென்றதாக முறையிடப்பட்டிருந்தது.
ta_194365_3	வங்கிக் கிளையின் பின்புறக் கதவை உடைத்து, கொள்ளையாளர்கள் அதனுள் ஊடுறுவி 3 காப்பகங்களை உடைத்து கொள்ளையிட்டுள்ளனர்.
ta_194365_4	வங்கிக் கிளையில் பொருத்தப்பட்டிருந்த பாதுகாப்பு சமிக்ஞை மற்றும் கண்காணிப்பு கமராக்களையும் கொள்ளையர்கள் கொண்டுச் சென்றதாக தெரிவிக்கப்படுகிறது.
ta_194365_5	இதேவேளை மாத்தறை நகையக கொள்ளைக்காக பாதாள உலகக் குழு உறுப்பினர்கள் பயன்படுத்திய மகிழுந்துடன் மற்றுமொரு சந்தேக நபர் இன்று காவற்துறையினரால் கைது செய்யப்பட்டார்.
ta_194365_6	ஹொரன – மொரகாஹென, தலகல பிரதேசத்தில் வைத்து அவர் கைது செய்யப்பட்டுள்ளதாக தெரிவிக்கப்பட்டுள்ளது.
