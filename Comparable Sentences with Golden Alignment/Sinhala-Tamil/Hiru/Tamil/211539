ta_211539_0	திருகோணமலை - ஹொரவ்பொத்தானை பிரதான வீதி 10ம் கட்டைப்பகுதியில்  இன்று காலை பவுசர் ஒன்றும் துவிச்சக்கர வண்டியும் மோதியதில் துவிச்சக்கர வண்டியில் பயணித்த வயோதிபர் உயிரிழந்துள்ளதாக பொலிஸார் தெரிவித்தனர்.
ta_211539_1	இவ்வாறு உயிரிழந்தவர் மொறவெவ,10ம்கட்டை பகுதியைச் சேர்ந்த வல்பொல சாலலாகே ஆரியபால எனவும் பொலிஸார் தெரிவித்தனர்.
ta_211539_2	மாதம்பை பகுதியிலிருந்து  திருகோணமலைக்கு பெற்றோல் ஏற்றுவதற்காக சென்ற பவுசர்  துவிச்சக்கர வண்டி சாரதி குறுக்கே திருப்ப முற்பட்ட போது இவ்விபத்து ஏற்பட்டுள்ளதாகவும் பொலிஸாரின் ஆரம்பகட்ட விசாரணையின் மூலம் தெரியவந்துள்ளது.
ta_211539_3	பவுசர்  சாரதியான  ஹலாவத்தை,மேச்சின்வத்த பகுதியைச் சேர்ந்த 44 வயதுடையவரை கைது செய்துள்ளதாகவும் இன்றைய தினம் நீதவான் வாசஸ்தலத்தில் ஆஜர்படுத்தவுள்ளதாகவும் பொலிஸார் குறிப்பிட்டனர்.
ta_211539_4	உயிரிழந்தவரின் சடலம் திருகோணமலை பொது வைத்தியசாலை பிரேத அறையில் வைக்கப்பட்டுள்ளதுடன்  சட்ட வைத்திய பரிசோதனை முடிவடைந்த பின்னர் உறவினர்களிடம் ஒப்படைக்கவுள்ளதாகவும் மொறவெவ பொலிஸார் தெரிவித்தனர்.
ta_211539_5	விபத்து தொடர்பில்  மொறவெவ பொலிஸார் விசாரணைகளை மேற்கொண்டு வருகின்றனர்.
