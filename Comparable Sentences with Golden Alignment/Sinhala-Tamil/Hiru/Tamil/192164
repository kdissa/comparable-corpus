ta_192164_0	காணாமல் போன 100 பேரின் பெயர் விபரங்களை வெளிக்கொண்டு வருதல் அல்லது இராணுவத்திடம்  கையளித்து காணாமல் ஆக்கப்பட்டவர்களது பெயர்ப்பட்டியலை வெளியிடும் பட்சத்திலேயே, காணாமல் ஆக்கப்பட்டவர்கள் தொடர்பான அலுவலகத்தை தாம் நம்புவதாக காணாமல் ஆக்கப்பட்டவர்களது உறவுவினர்கள் தெரிவித்துள்ளனர்.
ta_192164_1	முல்லைத்தீவு மாவட்டத்தில் காணாமல் போனோர் அலுவலகத்தின் அமர்வு இன்று காலை 9 மணிமுதல் இடம்பெற்றது.
ta_192164_2	குறித்த அமர்வு இடம்பெறுவதற்கு முன்னர், அந்த அலுவலகத்திற்கு எதிர்ப்பு தெரிவித்து காணாமல் ஆக்கப்பட்டவர்களின் உறவுகள் இன்று காலை மாவட்ட செயலகம் முன்பாக கவனயீர்ப்பு போராட்டத்தில் ஈடுபட்டனர்.
ta_192164_3	இதன்போது, காணாமல் போனோர் தொடர்பான அலுவலக தலைவர் உள்ளிட்ட குழுவினர் போராட்டத்தில் ஈடுபட்ட மக்களுடன் கலந்துரையாடினர்.
ta_192164_4	இதன்போதே காணாமல் ஆக்கப்பட்ட உறவினர்கள் இதனை தெரிவித்துள்ளனர்.
ta_192164_5	இதேவேளை, அங்கு கருத்து தெரிவித்த, காணாமல் போனோர் தொடர்பான அலுவலக தலைவர் சாலிய பீரிஸ், காணாமல் ஆக்கப்பட்டவர்களுடன் தொடர்புடையவர்கள் பாதுகாப்பு தரப்பினராக இருந்தாலும் அவர்கள் குறித்து சுயாதீனமான விசாரணைகள் முன்னெடுக்கப்படுமென, தெரிவித்துள்ளார்.
ta_192164_6	காணாமல் போனோர் தொடர்பான விடயங்களில் உள்நாட்டு உதவிகளை போன்றே சர்வதேச ரீதியாகவும் நிதி மற்றும் தொழில்நுட்ப ரீதியான உதவிகள் பெற்று கொடுக்கப்படுமென அவர் குறிப்பிட்டார்.
