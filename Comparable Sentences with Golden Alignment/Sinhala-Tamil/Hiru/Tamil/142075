ta_142075_0	கப்பம்பெற்று கொள்வதற்காகவே பம்பலப்பிட்டி வர்த்தகர் மொஹமட் சுலைமான் கடத்தப்பட்டதாக பிரதி காவற்துறை அதிபர் அஜித் ரோஹன தெரிவித்துள்ளார்.
ta_142075_1	கொழும்பில் இன்று இடம்பெற்ற ஊடக சந்திப்பின் போது அவர் இதனை தெரிவித்தார். மொஹமட் சுலைமான் கொலை தொடர்பில் 8 பேர் கைதுசெய்யப்பட்டுள்ள நிலையில், அதில் 7 பேரை 48 மணித்தியாலங்கள் தடுத்து வைத்து விசாரணை நடத்த நீதிமன்றம் அனுமதி வழங்கியுள்ளதாகவும் அவர் குறிப்பிட்டார்.
ta_142075_2	Update : Friday, September 2, 2016 16.18 ------------------------------------------------------ பம்பலபிட்டியவை சேர்ந்த வர்த்தகர் மொஹமட் சுலைமானின் கொலை தொடர்பில் அனைத்து சந்தேக நபர்களும் கைது செய்யப்பட்டுள்ளதாக கொழும்பு குற்றத்தடுப்பு பிரிவு தெரிவித்துள்ளது.
ta_142075_3	இந்த கொலை தொடர்பில் இதுவரை கைது செய்யப்பட்டுள்ள சந்தேக நபர்களின் எண்ணிக்கை 8 ஆகும்.
ta_142075_4	நேற்றைய தினம் சம்பவம் தொடர்பாக பிரதான சந்தேக நபர் மற்றும் மேலும் ஒரு சந்தேக நபரும் கைது செய்யப்பட்டிருந்த நிலையில், இன்று மேலும் 6 சந்தேக நபர்கள் கைது செய்யப்பட்டுள்ளதாக தெரிவிக்கப்பட்டுள்ளது.
ta_142075_5	குறித்த வர்த்தகரை கடத்த பயன்படுத்தப்பட்ட சிற்றூர்தி ஒன்றும் இன்றைய தினம் கொட்டாஞ்சேனை பிரதேசத்தில் இருந்து காவற்துறையால் கைப்பற்றப்பட்டுள்ளது.
ta_142075_6	மேலும் வர்த்தகரை தாக்கியதற்கு பயன்படுத்தப்பட்டுள்ள ஆயுதம் மற்றும் அவருடைய கையடக்க தொலைபேசியும், காவற்துறை குற்றத்தடுப்பு தடுப்பு பிரிவின் ஊடாக கண்டுபிடிக்கப்பட்டுள்ளது.
ta_142075_7	குற்றம் நடந்த போது சந்தேக நபர்கள் அணிந்திருந்த உடைகள் அனைத்தும் கண்டி பிரதேசத்தில் தீ வைத்து எரிக்கப்பட்டுள்ளதாக குறிப்பிடப்பட்டுள்ளது.
ta_142075_8	ஆரம்பகட்ட விசாரணையின் போது, பிரதான சந்தேக நபர், வர்த்தகர் சுலைமானின் ஆடை விற்பனை நிலையத்தில் சேவை புரிந்து வந்த நபரொருவர் என தெரியவந்துள்ளது.
