ta_54417_0	தமிழீழ  விடுதலைப் புலிகளின் தலைவர் வேலுப்பிள்ளை பிரபாகரனது மகன் பாலசந்திரனை  தமது இராணுவத்தினர் கொலை செய்யவில்லை என்று ஜனாதிபதி மகிந்தராஜபக்ஷ  தெரிவித்துள்ளார்.
ta_54417_1	த ஹிந்து பத்திரிகைக்கு வழங்கிய செவ்வி ஒன்றில் அவர் இதனைத் தெரிவித்துள்ளார்.
ta_54417_2	தமது இராணுவத்தினர் பாலசந்திரனை கொலை செய்திருந்தால், அது குறித்து தமக்க தகவல் கிடைத்திருக்கும்.
ta_54417_3	ஆனால் அவ்வாறான ஒன்று நடைபெறவில்லை என்று ஜனாதிபதி தெரிவித்துள்ளார்.
ta_54417_4	அவ்வாறு தமது இராணுவ வீரர் ஒருவரால்தான் பிரபாகரனின் மகன் கொல்லப்பட்டார் என்பது  உறுதிப்படுத்தப்பட்டால், அதன் பொறுப்பினை தாம் ஏற்றுக் கொள்வதாகவும் அவர் தெரிவித்துள்ளார்.
ta_54417_5	இந்த  தங்களின் சுயலாப நோக்கத்துக்காகவே, சர்வதேச மனித உரிமை அமைப்புகளும், சில  ஊடகங்களும் இலங்கைக்கு எதிரான குற்றச்சாட்டுகளை முன்வைத்து வருவதாகவும்  அவர் சுட்டிக்காட்டியுள்ளார்.
ta_54417_6	இதற்கிடையில், ஜெனீவா மனித உரிமைகள் மாநாட்டின் போது, இலங்கைக்கு எதிராக அமெரிக்கா  முன்வைக்கவுள்ள பிரேரணைக்கான வாக்கெடுப்பில், இந்தியாவின் ஆதரவு கோரப்பட்டதாக என்று ஜனாதிபதியிடம் கேள்வி எழுப்பப்பட்டது.
ta_54417_7	இதற்கு  பதில் வழங்கிய அவர், தாம் இது தொடர்பில் இந்தியாவுடன் பேச்சுவார்த்தை  நடத்தவில்லை என்று தெரிவித்த அவர், இலங்கையின் அண்டைய நாடு என்ற  அடிப்படையில் இந்திய தமது பொறுப்பை அறிந்து செயற்பட வேண்டும் என்றும் அவர்  குறிப்பிட்டுள்ளார்.
ta_54417_8	இதேவேளை எதிர்வரும் செப்டம்பர் மாதம் வடமாகாண சபை தேர்தலை நடத்த தயார்  என்றும், ஏனைய மாகாணங்களை போலவே அதிகரிக்காமலும், குறைக்கப்படாமலும் ஒரே  அளவான அதிகாரம் வடமாகாணத்துக்கும் வழங்கப்படும் என்றும் ஜனாதிபதி  தெரிவித்துள்ளார்.
