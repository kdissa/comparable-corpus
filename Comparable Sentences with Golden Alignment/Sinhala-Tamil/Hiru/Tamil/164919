ta_164919_0	சிரிய தலைநகர் டமஸ்கஸ்சில் மேற்கொள்ளப்பட்ட தற்கொலை குண்டுத் தாக்குதலில் குறைந்தது எட்டு பேர் கொல்லப்பட்டதாக உள்ளுர் தொலைக்காட்சி செய்தி வெளியிட்டுள்ளது.
ta_164919_1	இது தவிர மேலும் 12 பேர் வரை படுகாயமடைந்த நிலையில், மருத்துவமனையில் அனுமதிக்கப்பட்டுள்ளனர்.
ta_164919_2	தற்கொலை குண்டு தாரிகள் என சந்தேகிக்கப்படும் மூன்று சிற்றூர்ந்துகளில் பயணித்தவர்களை சிரிய காவல்துறையினர் பின்தொடர்ந்த வேளையில், ஒரு சிற்றூர்ந்தில் உள்ள தற்கொலை குண்டுதாரி குண்டை வெடிக்க வைத்துள்ளதாக குறிப்பிடப்பட்டுள்ளது.
ta_164919_3	முஸ்லீம்களின் புனித மாதமான ரமழானின் பின்னரான முதலாவது அலுவலக நாளில், தற்கொலை குண்டு தாக்குதலை சன நெரிசல் மிக்க பிரதேசங்களில் தாக்க திட்டமிட்டிருந்ததாக காவல் துறையினர் தெரிவித்துள்ளனர்.
ta_164919_4	இந்த தற்கொலை குண்டுத் தாக்குதல் குறித்து இதுவரை எந்த குழுவினரும் உரிமை கோரவில்லை.
ta_164919_5	சிரியாவில் கடந்த 2011ஆம் ஆண்டு யுத்தம் ஆரம்பமானதன் பின்னர் இதுவரை 3 லட்சத்திற்கும் மேற்பட்ட உயிர்கள் காவு கொள்ளப்பட்டுள்ளமை குறிப்பிடத்தக்கது.
ta_164919_6	இந்த யுத்தம் காரணமாக 55 லட்சம் மக்கள் நாட்டை விட்டு வெளியேறியுள்ளதுடன், 63 லட்சம் மக்கள் உள்நாட்டில் இடம்பெயர்ந்துள்ளதாக ஐக்கிய நாடுகள் சபை தெரிவித்துள்ளது.
