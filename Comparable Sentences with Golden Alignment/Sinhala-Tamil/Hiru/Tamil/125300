ta_125300_0	ஃபீல்ட் மார்ஷல் சரத் பொன்சேகாவின் ஜனநாயக கட்சிக்கும், ஐக்கிய தேசிய முன்னணிக்கும் இடையிலான புரிந்துணர்வு உடன்படிக்கை ஒன்று நாளையதினம் கைச்சாத்திடப்படவுள்ளது.
ta_125300_1	அலரி மாளிகையில் இந்த நிகழ்வு இடம்பெறவுள்ளது.
ta_125300_2	இதன்படி எதிர்வரும் உள்ளுராட்சி மன்றத் தேர்தலில் ஜனநாயக கட்சி, ஐக்கிய தேசிய முன்னணியுடன் இணைந்து போட்டியிடும் என்று தெரிவிக்கப்பட்டுள்ளது.
ta_125300_3	மேலும் சரத் பொன்சேகா, ஐக்கிய தேசிய முன்னணயின் தேசிய பட்டியல் ஊடாக நாடாளுமன்றத்துக்கு தெரிவு செய்யப்படவுள்ளார்.
ta_125300_4	அத்துடன் மேல் மாகாண சபையின் அமைச்சுப் பதவி ஒன்றும் ஜனநாயக கட்சிக்கு வழங்கப்படவுள்ளதாக தெரிவிக்கப்படுகிறது.
ta_125300_5	குறிப்பாக ஹெல உறுமயவின் நிஷாந்த சிறி வர்ணசிங்கவினால் வகிக்கப்பட்ட மேல் மாகாண சுகாதார அமைச்சு, ஜனநாயக கட்சியின் உறுப்பினர் ஒருவருக்கு வழங்கப்படும் என்று அரசியல் தகவல்கள் தெரிவிக்கின்றன.
ta_125300_6	இதேவேளை, சரத் பொன்சேகாவுக்கு நாடாளுமன்ற உறுப்பினர் பதவி வழங்கப்படுகின்றமை தொடர்பில், அஷ்கிரிய மஹாநாயக்கர் வணக்கத்துக்குரிய கலகம சிறி அத்ததஸ்ஸி தேரர் மகிழ்ச்சி வெளியிட்டுள்ளார்.
ta_125300_7	இலங்கையில் யுத்தத்தை வெற்றிக் கொண்டவர் சரத் பொன்சேகாவே என்ற அடிப்படையில் அவருக்கு இந்த பதவி வழங்கப்படுவது சரியானதே என்று அவர் கூறியுள்ளார்.
