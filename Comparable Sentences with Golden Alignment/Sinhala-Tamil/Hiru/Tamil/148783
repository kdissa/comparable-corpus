ta_148783_0	வடக்கு கடற் பரப்பில் மீன் பிடிக்க சென்ற 10 மீனவர்கள் காணாமல் போயுள்ளதாக தெரிவிக்கப்பட்டுள்ளது.
ta_148783_1	யாழ்ப்பாண அரசாங்க அதிபர் நாகலிங்கம் வேதநாயகம் இதனை தெரிவித்துள்ளார்.
ta_148783_2	நேற்று வடக்கு பகுதியில் நிலவிய சீரற்ற காலநிலையின் போது மீன் பிடிக்கச் சென்ற மீனவர்களே இவ்வாறு காணாமல் போயுள்ளனர்.
ta_148783_3	இதனுடன், தமிழ் நாட்டைச் சேர்ந்த ஐந்து கடற்றொழிலாளர்கள் காங்கேசன்துறையில் கரையொதுங்கி இருப்பதாக தெரிவிக்கப்பட்டுள்ளது.
ta_148783_4	நாகப்பட்டினம் மாவட்டத்தைச் சேர்ந்த குறித்த மீனவர்கள் கடந்த மாதம் 28ம் திகதி முதல் காணாமல் போய் இருந்ததாக கூறப்பட்டது.
ta_148783_5	எனினும் அவர்களது படகில் எரிதிரவம் நிறைவடைந்த நிலையில், காங்கேசன்துறை கடற்கரையில் கரையொதுங்கியதாக இந்திய ஊடகங்கள் தெரிவித்துள்ளன.
ta_148783_6	இதேவேளை, நிலவும் சீரற்ற காலநிலை காரணமாக இன்றைய தினம் மீன்பிடி நடவடிக்கையில் ஈடுபட வேண்டாம் என மீன்பிடி பரிசோதகர் அலுவலகம், வடக்கு மீனவர்களுக்கு அறிவித்துள்ளது.
