ta_167409_0	வெளிவிவகார அமைச்சரும், முன்னாள் நிதியமைச்சருமான ரவி கருணாநாயக்க, பிணைமுறி தொடர்பில் ஆராயும் ஜனாதிபதி ஆணைக்குழுவில் மன்னிப்பு கோரியுள்ளார்.
ta_167409_1	இதற்கு முன்னர் இரண்டு தடவைகள் ஆணைக்குழுவில் முன்னிலையாகுமாறு அழைக்கப்பட்டிருந்த போதிலும் அவர் சமூகமளித்திருக்கவில்லை.
ta_167409_2	கடந்த 26 ஆம் திகதி ஆணைக்குழுவில் முன்னிலையாகுமாறு அழைக்கப்பட்டிருந்த போதிலும் அன்றைய தினம் அவர் முன்னிலையாகவில்லை.
ta_167409_3	பாதுகாப்பு சபையை கூட்டிய நிலையில் தமக்கு சில பணிகளை ஒப்படைந்திருந்ததால், அன்றைய தினம் ஆணைக்குழுவில் முன்னிலையாக முடியாது என அவர் சார்பான சட்டத்தரணி ஆணைக்குழுவிற்கு அறிவித்திருந்தார்.
ta_167409_4	பின்னரான தினங்களில் நாடாளுமன்ற நடவடிக்கைகளின் பங்குகொண்டமை மற்றும் வெளிநாட்டு விஜயங்கள் மேற்கொண்டிருந்த நிலையில், அவரால் ஆணைக்குழுவில் ஆஜராக முடியவில்லை.
ta_167409_5	இந்நிலையில், இன்றைய தினம் ஆணைக்குழுவில் முன்னிலையாகிய அவர் முற்பகல் 10.30 மணியளவில் சாட்சியமளிக்க ஆரம்பித்தார்.
ta_167409_6	விசாரணைகள் ஆரம்பமாவதற்கு முன்னதாக, தன்னால் இதற்கு முன்னர் இரண்டு சந்தர்ப்பங்களில் ஆணைகுழுவில் ஆஜராக முடியாதமையிட்டு மன்னிப்பு கேட்டுக்கொண்டுள்ளார்.
ta_167409_7	அத்துடன், வரமுடியாமல் போனமைக்காக காரணத்தையும் கூறியுள்ளார்.
