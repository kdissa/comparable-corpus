ta_209552_0	லண்டனில் உள்ள இலங்கை உயர்ஸ்தானிகராலயத்தின் பாதுகாப்பு ஆலோசகராக கடமையாற்றிய பிரிகேடியர் பிரியங்க ஃபெர்ணாண்டோவிற்கு எதிராக விடுக்கப்பட்டிருந்த பிடியாணையை பிரித்தானியாவின் வெஸ்ட் மினிஸ்டர் நீதவான் நீதிமன்றம் ரத்து செய்துள்ளது.
ta_209552_1	கடந்த ஆண்டு பெப்ரவரி 4ம் திகதி இலங்கை உயர்ஸ்தானிகரகத்துக்கு முன்னால் இடம்பெற்ற ஆர்ப்பாட்டம் ஒன்றின் போது, கொலை மிரட்டல் விடுக்கும் வகையில் அவர் சைகை காட்டியதாக குற்றம் சுமத்தப்பட்டிருந்தது.
ta_209552_2	இது தொடர்பான வழக்கில் அவருக்கு கடந்த வாரம் பிடியாணை பிறப்பிக்கப்பட்டது.
ta_209552_3	பிரிகேடியர் பிரியங்க ஃபெர்ணாண்டோவிற்கு பிரித்தானியாவில் இராஜதந்திர சிறப்புரிமை இருக்கின்ற நிலையில், அவருக்கு எதிராக பிடியாணை பிறப்பிக்க முடியாது என்று இலங்கை வெளிவிவகார அமைச்சு பிரித்தானியாவின் வெளிவிவகார அலுவலகத்துக்கு அறிவித்திருந்தது.
ta_209552_4	இந்த நிலையில், நேற்றையதினம் குறித்த வழக்கில் சட்டக் குழப்பம் ஏற்பட்டிருப்பதாக தெரிவித்த வெஸ்ட் மினிஸ்டர் நீதவான், விசாரணைகள் இன்றி குறித்த பிடியாணையை ரத்து செய்வதாக அறிவித்தார்.
ta_209552_5	இது குறித்த மேலதிக விசாரணைகள் எதிர்வரும் மார்ச் மாதம் 1ம் திகதி இடம்பெறவுள்ளன.
ta_209552_6	இதேநேரம் இந்த வழக்குடன் தாங்கள் நேரடியாக தொடர்புபடவில்லை என்றும், நீதிமன்றம் விளக்கம் கோரியமைக்கு அமைய தாங்கள் ஆவணங்களை சமர்ப்பித்ததாகவும், பிரித்தானிய வெளிவிவகார அலுவலகத்தின் பேச்சாளர் ஒருவர் தெரிவித்துள்ளார்.
