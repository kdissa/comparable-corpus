ta_162648_0	காணாமல் போனோர் தொடர்பான அலுவலகத்தை உருவாக்க ஜனாதிபதி மைத்திரிபால சிறிசேன உடனடியாக நடவடிக்கை எடுக்க வேண்டும் என்று வலியுறுத்தப்பட்டுள்ளது.
ta_162648_1	மாற்றுக் கொள்கைக்கான மத்திய நிலையம் இந்த வலியுறுத்தலை விடுத்துள்ளது.
ta_162648_2	புதிதாக உருவாக்கப்பட்ட அரசாங்கம் தமிழர்கள் தொடர்பில் பல்வேறு உறுதிமொழிகளை வழங்கி இருந்தது.
ta_162648_3	ஆனால் அந்த உறுதிமொழிகள் எவையும் உரிய வகையில் இதுவரையில் அமுலாக்கப்படாமல் இருக்கின்றமை வருத்தமளிப்பதாகவும் அந்த அறிக்கையில் குறிப்பிடப்பட்டுள்ளது.
ta_162648_4	குறிப்பாக காணாமல் போனோரை கண்டறிவது தொடர்பான நடவடிக்கைகளுக்கான, அலுவலகத்தை உருவாக்கும் நடவடிக்கையும் தற்போது ஸ்தம்பித்துள்ளது.
ta_162648_5	இதனை வலியுறுத்தி காணாமல் போனோரது உறவினர்களால் முன்னெடுக்கப்படும் போராட்டமும் கண்டுகொள்ளப்படாமல் இருப்பதாக மாற்றுக் கொள்கைக்கான மத்திய நிலையத்தின் அறிக்கை ஒன்றில் சுட்டிக்காட்டப்பட்டுள்ளது.
