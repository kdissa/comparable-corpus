ta_203455_0	நாடாளுமன்ற வளாகத்தில் இன்று இடம்பெற்ற கட்சித் தலைவர்களுடனான கூட்டத்தில் ஐக்கிய தேசிய கட்சியின் 93 நாடாளுமன்ற உறுப்பினர்களே கலந்து கொண்டதாக ஆளும் கட்சி நாடாளுமன்ற உறுப்பினர்கள் தெரிவித்துள்ளனர்.
ta_203455_1	பிரதமர் அலுவலகத்தில் இன்று இடம்பெற்ற ஊடக சந்திப்பில் கலந்து கொண்டே அவர்கள் இதனைக் குறிப்பிட்டுள்ளனர்.
ta_203455_2	இதேவேளை, எதிர்வரும் 7ஆம் திகதி நாடாளுமன்ற கூட்டத்தொடரை கூட்டுவது தொடர்பான வர்த்தமானி அறிவித்தல் இன்று அல்லது நாளை வெளியிடப்படும் என எதிர்பார்ப்பதாக சபாநாயகர் கரு ஜயசூரிய தெரிவித்துள்ளார்.
ta_203455_3	7 ஆம் திகதி நாடாளுமன்ற கூட்டத்தொடரை கூட்டுவதாக ஜனாதிபதி தமக்கு அறிவித்ததாக சபாநாயகர் குறிப்பிட்டுள்ளார்.
ta_203455_4	நாடாளுமன்ற கட்டிடத் தொகுதியில், இன்று இடம்பெற்ற கட்சித் தலைவர்களுடனான சந்திப்பின்போதே அவர் இதனை குறிப்பிட்டிருந்தார்.
ta_203455_5	இந்த சந்திப்பில் ஐக்கிய தேசிய முன்னணியின் பிரதிநிதிகளுக்கு மேலதிகமாக, அதன் பங்காளிக் கட்சிகள் சார்பில், முன்னாள் அமைச்சர்களான பழனி திகாம்பரம், மனோ கணேசன், ரவுப் ஹக்கீம் மற்றும் ரிஷாட் பதியுதீன் ஆகியோர் பங்குகொண்டனர்.
ta_203455_6	அவர்களுடன் எதிர்க்கட்சித் தலைவர் இரா சம்பந்தனும் மேலும் சில தமிழ் தேசிய கூட்டமைப்பு பிரதிநிதிகளும் இந்த சந்திப்பில் பங்குகொண்டிருந்தனர்.
ta_203455_7	அத்துடன், ஜே.வி.பியின் சார்பில் அதன் பிரச்சார செயலாளர் விஜித்த ஹேரத் பங்குகொண்டிருந்தார்.
ta_203455_8	எவ்வாறெனினும், பிரதமர் அலுவலகத்தில் இன்று இடம்பெற்ற ஊடக சந்திப்பில் கருத்து வெளியிட்ட நாடாளுமன்ற உறுப்பினர் மகிந்தானந்த அளுத்கமகே, ஏற்கனவே வெளியிடப்பட்டிருந்த வர்த்தமானியின் பிரகாரம் எதிர்வரும் 16 ஆம் திகதியே நாடாளுமன்ற அமர்வு இடம்பெறும் என குறிப்பிட்டிருந்தார்.
