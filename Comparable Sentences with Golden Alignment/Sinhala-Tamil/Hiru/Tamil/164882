ta_164882_0	பாகிஸ்தானில் காஷ்மீர் இயக்கத்துக்கு தடை விதிக்கப்பட்டுள்ளதாக தெரிவிக்கப்படுகின்றது.
ta_164882_1	இந்தியாவின் பொருளாதார தலைநகர் என்று கருதப்படும் மும்பையில் 2008-ம் ஆண்டு பாகிஸ்தான் பயங்கரவாதிகள் மேற்கொண்ட 10 வௌவேறு தாக்குதல்களில் 166 பேர் மரணமடைந்தனர்.
ta_164882_2	இந்த தாக்குதலை நடத்திய தீவிரவாத இயக்கத்தின் புதிய அங்கமாக செயல்பட்டு வருவதுதான், 'தெஹ்ரீக் இ ஆசாதி ஜம்மு-காஷ்மீர்' எனப்படும் காஷ்மீர் இயக்கம் ஆகும்.
ta_164882_3	இது காஷ்மீர் பிரிவினையை அடிப்படையாக கொண்டு செயல்படும் அமைப்பாகும்.
ta_164882_4	பாகிஸ்தானில் கடந்த பெப்ரவரி மாதம் காஷ்மீர் தினம் கொண்டாடப்பட்டபோது காஷ்மீர் இயக்கம் பாகிஸ்தான் முழுவதும் பேரணிகளை நடத்தியிருந்தது.
ta_164882_5	இந்த இயக்கத்தை தடை செய்து பாகிஸ்தானில் உள்ள நவாஸ் ஷெரீப் அரசு நடவடிக்கை எடுத்துள்ளது.
ta_164882_6	பாகிஸ்தான் அரசாங்கத்தின் இந்த நடவடிக்கைக்கு சர்வதேச நிர்ப்பந்தங்களே காரணம் என்று தெரிவிக்கப்படுகின்றது.
ta_164882_7	பாகிஸ்தானில் தீவிரவாத அமைப்புக்கள் அரச ஆதரவுடன் போசிக்கப்பட்டுவருவதாக அமெரிக்கா உள்ளிட்ட சர்வதேச நாடுகள் தொடர்ந்தும் குற்றம் சுமத்திவருகின்றமை குறிப்பிடத்தக்கது.
