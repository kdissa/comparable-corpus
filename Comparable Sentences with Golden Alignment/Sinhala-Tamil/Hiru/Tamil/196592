ta_196592_0	பெருந்தெருக்களின் போக்கு வரத்து நெரிசல் காரணமாகவே, வாகனங்களில் வரி அதிகரிப்புக்கு காரணமாக அமைந்தது என்று ஐக்கிய தேசிய கட்சியின் பொதுச் செயலாளர் அமைச்சர் கபீர் ஹாசிம் தெரிவித்துள்ளார்.
ta_196592_1	மல்வத்து – அஸ்கிரிய பீட மகாநாயக்கர்களை நேற்று சந்தித்ததன் பின்னர் அவர் இதனைக் குறிப்பிட்டார்.
ta_196592_2	சிறிய வாகனங்களுக்கு இருந்த கோரல்களுக்கு அமைய, அவற்றிட்கு இருந்த வரி அறவீடுகள் நீக்கப்பட்டு, விலை குறைக்கப்பட்டதுடன், அரச பணியாளர்களின் வேதனங்களும், 2015ஆம் ஆண்டு அதிகரிக்கப்பட்டன.
ta_196592_3	அதன்படி, சிறிய வாகனங்களில் இறக்குமதிகள் கணிசமாக அதிகரித்ததுடன், வாகன போக்குவரத்து நெரிசல்களும் ஏற்பட்டன.
ta_196592_4	இதனைக் கருத்தில் கொண்டே நிதியமைச்சு இந்த தீர்மானத்தை மேற்கொண்டிருக்கும் என தாம் கருதுவதாகவும் அமைச்சர் குறிப்பிட்டார்.
ta_196592_5	எவ்வாறாயினும் தேவைக்கு ஏற்ப அரசாங்கத்தின் கொள்கைகள் இடைக்கிடையில் மாற்றப்படும் எனவும் அமைச்சர் கபீர் ஹாசிம் குறிப்பிட்டார்.
ta_196592_6	இறக்குமதி செய்யப்படுகின்ற 1000 சீசீக்கு குறைந்த வாகனங்களின்  உற்பத்தி வரி அதிகரிக்கப்படுவதாக நேற்றைய தினம் நிதியமைச்சு அறிக்கை ஒன்றை வெளியிட்டிருந்தமை குறிப்பிடத்தக்கது.
