si_9799781_0	COLOMBO (News 1st) – ශ්‍රී ලංකා පොදුජන පෙරමුණේ විකල්ප අපේක්ෂකයා ලෙස හිටපු මහ බැංකු අධිපති අජිත් නිවාඩ් කබ්රාල් මහතාගේ නම යෝජනා කර ඇතැයි ඉකොනොමි නෙක්ස්ට් වෙබ් අඩවිය ඊයේ වාර්තා කළේ ය
si_9799781_1	පක්ෂයේ අභ්‍යන්තර ආරංචි මාර්ග උපුටා දක්වමින් ඉකොනොමි නෙක්ස්ට් වෙබ් අඩවිය වාර්තා කළේ, ගෝඨාභය රාජපක්ෂ මහතා අපේක්ෂකත්වය සඳහා නුසුදුස්සෙකු වුවහොත් අජිත් නිවාඩ් කබ්රාල් මහතා අපේක්ෂකයා ලෙස නම් කිරීමට යෝජනා කර ඇති බව ය
si_9799781_2	කබ්රාල් මහතා ද අපේක්ෂකත්වයට සුදුසු අයෙකු බව ඇතැම් මහ නාහිමිවරුන් ද පක්ෂ නායක මහින්ද රාජපක්ෂ මහතාට යෝජනා කර ඇතැයි එම වාර්තාවේ සඳහන් ය
si_9799781_3	මේ අතර අද උදෑසන මේ සම්බන්ධයෙන් සිය ෆේස්බුක් පිටුවේ සටහනක් තබමින් ප්‍රතිචාර දැක්වූ කබ්රාල් මහතා සඳහන් කළේ, පක්ෂයේ අපේක්ෂකත්වය සඳහා විකල්ප යෝජනා ඉදිරිපත් කිරීම කිසිසේත් යෝග්‍ය හෝ අවශ්‍ය නොවන බව ය
si_9799781_4	ගෝඨාභය රාජපක්ෂ මහතාට ජනාධිපතිවරණයට තරග කිරීමට කිසිදු බාධාවක් නොමැති බව ද තමන් තරයේ විශ්වාස කරන බව එහි සඳහන් ය
si_9799781_5	ඔහුගේ ජයග්‍රහණය වෙනුවෙන් පූර්ණ සහයෝගය ලබා දෙන බව ද කබ්රාල් මහතා පවසයි
