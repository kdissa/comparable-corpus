si_989681_0	කටුනායක බණ්ඩාරනායක ජාත්‍යන්තර ගුවන්තොටුපොළ ධාවන පථයේ නවීකරණය කිරීම වෙනුවෙන් අද සිට කටුනායක ප්‍රදේශයේ විශේෂ රථවාහන ධාවන සැලැස්මක් ක්‍රියාත්මක බව පොලිස් මූලස්ථානය පවසයි
si_989681_1	ඒ අනුව, අද සිට ලබන අප්‍රේල් මස 06 වන දා දක්වා සෑම දිනක ම පස්වරු 3.00 සිට පසු දින පෙරවරු 9.00 දක්වා මෙම විශේෂ රථවාහන ධාවන සැලැස්ම ක්‍රියාත්මක වේ
si_989681_2	එම සැලැස්ම අනුව, මිනුවන්ගොඩ සිට ගුවන්තොටුපොළ කෙලින් පාර හරහා පැමිණිය හැකි අතර මිනුවන්ගොඩ සිට කොළඹ දෙසට ධාවනය වන වාහන ආඬිඅම්බලම මංසන්ධියේ සිට කෝවින්න පාරේ ඇවරියවත්ත හන්දියෙන් ගමන් කිරීමට හැකි වේ
si_989681_3	කොළඹ සිට කටුනායක හරහා මිනුවන්ගොඩ මාර්ගයෙන් K2 මංසන්ධියෙන් දකුණට හරවා කෝවින්න මාර්ගයෙන් ගමන් කළ හැකි ලෙසට හා කොළඹ සිට මීගමුවට පැමිණෙන වාහනවලට කිසිදු අවහිරයක් නොමැති වන ආකාරයට මෙම සැලැස්ම ක්‍රියාත්මක වනු ඇත
