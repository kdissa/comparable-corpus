si_3479504_0	පොලීසියට එරෙහිව ප්‍රදේශවාසීන් පිරිසක් තලවකැලේ නගරයේදී  විරෝධතාවක නිරත ව සිටිති
si_3479504_1	ඒ තලවකැලේ පොලීසිය විසින් ඊයේ අත්අඩංගුවට ගනු ලැබු තරුණයෙක් ඉහළ කොත්මලේ ජලාශයට පැන අතුරුදන් වීමේ සිද්ධිය සම්බන්ධයෙන් පොලීසියට විරෝධය පළ කරමිනි
si_3479504_2	මත්ද්‍රව්‍ය වර්ගයක් ළඟ තබා ගැනීමේ චෝදනාව මත ඊයේ දහවල් 21 හැවිරිදි තරුණයෙකු අත්අඩංගුවට ගැනීමට‍ උත්සහ කරන අවස්ථාවේදී සැකකරු පොලීසියෙන් මිදී  ඉහළ කොත්මලේ ජලාශයට  පැන තිබිණ
si_3479504_3	අප වාර්තාකරු සඳහන් කළේ, අතුරුදන් වූ තරුණයා  සොයා ප්‍රදේශවාසීන් සහ පොලිසිය එක්ව  මේ වනවිටත් කොත්මලේ ජලාශයේ  මෙහෙයුම් ක්‍රියාත්මක කර ඇති බව ය
si_3479504_4	මේ අතර අදාළ තරුණයා ජලාශයට ඇද වැටුණු ස්ථානයට විශාල පිරිසක් රැස්ව සිටීම හේතුවෙන් උඩරට මාර්ගයේ  දුම්රිය ධාවනයට බාධා මතුව තිබේ
si_3479504_5	ඒ හේතුවෙන් නුවරඑළිය – හැටන් සහ තලවාකැලේ – පූඩලුඔය මාර්ගය මේ වනවිටත් අවහිර වී ඇතැයි අප වාර්තාකරු සඳහන් කළේ ය
si_3479504_6	මේ අතර පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත්‍ රෝහණ මහතා සදහන් කළේ, සැකකරු ජලාශයට පැන අතුරුදන් විම සම්බන්ධයෙන් පොලිස් නිලධාරීන් දෙදෙනෙකුට ස්ථාන මාරුවීම් ලබා දී ඇති බව ය
