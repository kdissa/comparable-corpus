si_4322874_0	COLOMBO (News 1st) – කිලෝග්‍රෑම් 2කට අධික බරින් යුත් ස්වර්ණාභරණ තොගයක් සමග කටුනායක ගුවන්තොටුපොළ පවිත්‍රතා සේවිකාවක අත්අඩංගුවට ගෙන තිබේ
si_4322874_1	රේගු මාධ්‍ය ප්‍රකාශක සුනිල් ජයරත්න මහතා සඳහන් කළේ, ස්වර්ණාභරණ තොගයේ වටිනාකම රුපියල් එක්කෝටි පහලොස් ලක්ෂයක් පමණ වන බව ය
si_4322874_2	ගුවන්තොටුපොළ ආරක්ෂක අංශ විසින් මෙම කාන්තාව රේගුවට භාර දී ඇති අතර මූලික විමර්ශනවලදී අනාවරණය වී ඇත්තේ, අතරමැදි මගියෙකු විසින් ස්වර්ණාභරණ තොගය මෙම පවිත්‍රතා සේවිකාවට ලබා දී ඇති බව ය
si_4322874_3	ඇය එම ස්වර්ණාභරණ තොගය ජාවාරම් කිරීමට තැත් කිරීමේදී ගුවන්තොටුපොළ ආරක්ෂක අංශ භාරයට ගෙන තිබේ
si_4322874_4	මේ පිළිබඳ වැඩිදුර විමර්ශන ක්‍රියාත්මක බව රේගු මාධ්‍ය ප්‍රකාශක සුනිල් ජයරත්න මහතා සඳහන් කළේ ය
