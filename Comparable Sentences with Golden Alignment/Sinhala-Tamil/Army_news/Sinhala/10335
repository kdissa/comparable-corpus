si_10335_0	ශ්‍රී ලංකා යුද්ධ හමුදා කාන්තා බලකායේ 16 වන කර්නල් සේනාවිධායක ලෙස මේජර් ජෙනරාල් එම්. මුදන්නායක අගෝස්තු මස 27 වන දින එම රෙජිමේන්තු මූලස්ථානයේ පැවැති හමුදා සම්ප්‍රදායානුකූලව උත්සවයකදී රාජකාරි අරඹන ලදී
si_10335_1	ශ්‍රී ලංකා යුද්ධ හමුදා කාන්තා බලකායේ කර්නල් සේනාවිධායක ලෙස කටයුතු කල මේජර් ජෙනරාල් ඩී.එස්. වීරමන් අගෝස්තු මස 16 වන දින සිය ධූරයෙන් නික්මයාමෙන් අනතුරුව මේජර් ජෙනරාල් එම්. මුදන්නායක එම ධූරයට පත්විය
si_10335_2	රෙජිමේන්තු මූලස්ථාන පරිශ්‍රය වෙත සපැමිණි නව කර්නල් සේනාවිධායකතුමන් වෙත හමුදා සම්ප්‍රදායානුකූල කඳවුරු සම්මාන මූරයක් පිරිනැමිමෙන් අනතුරුව ශ්‍රී ලංකා යුද්ධ හමුදා කාන්තා බලකායේ මධ්‍යස්ථාන සේනාවිධායක බ්‍රිගේඩියර් අතුල ද සිල්වා විසින් උණුසුම් අයුරින් පිළිගනු ලැබීය
si_10335_3	අනතුරුව, සරඹ භූමිය වෙත කැටුව ගිය නව කර්නල් සේනාවිධායකතුමන් වෙත ශ්‍රී ලංකා යුද්ධ හමුදා කාන්තා බලකා සෙබළියන්ගේ හමුදා ගෞරවය පිරිනමනු ලැබීය
si_10335_4	ඉන් අනතුරුව නව කර්නල් සේනාවිධායකතුමන් විසින් භට පිරිස් අමතනු ලැබීය
si_10335_5	මේජර් ජෙනරාල් එම්. මුදන්නායක ආගමික වතාවත් මධ්‍යයේ සිය කාර්යාලයේ දී සංකේතාත්මක නිල ලේඛණයකට අත්සන් තබමින් රාජකාරි භාරගත් අතර එම අවස්ථාව සඳහා ශ්‍රී ලංකා යුද්ධ හමුදා කාන්තා බලකායේ මධ්‍යස්ථාන සේනාවිධායක ඇතුළු ජ්‍යෙෂ්ඨ නිලධාරින් කිහිපදෙනෙකු සහභාගි වූහ
si_10335_6	අනතුරුව සියලුනිල තේ පැන් සංග්‍රහය සඳහා සහභාගි වූ නව කර්නල් සේනාවිධායකතුමන් එහිදි සියලුදෙනා සමඟ සුහදව අදහස් හුවමාරු කරගත්හ
si_10335_7	එමෙන්ම, මේජර් ජෙනරාල් එම්. මුදන්නායක නැගෙනහිර ඉදිරි නඩත්තු පෙදෙසේ ආඥාපති ලෙස ද රාජකාරි කරනු ලබයි
