si_101174_0	පොළොන්නරුව සහ පොල්පිතිගම ප්‍රදේශයේ සියගණනක්  වූ දේශප්‍රේමී ජනතාව, අඟහරුවාදා (05) දින උදෑසන මාලි රාජ්‍යයේ එක්සත් ජාතින්ගේ සාමසාධක රාජකාරියේ නිරතව සිටියදී දිවිපිදු ශ්‍රී ලංකා යුද්ධ හමුදා සාමාජිකයින්ගේ දේහයන් රැගෙන යන අවමංගල්‍ය රථයට ගෞරව ආචාරය දැක්වීම සඳහා මාර්ගය දෙපසට පැමිණ සිටියහ
si_101174_1	ඒ අනුව, අඟහරුවාදා (05) දින උදෑසන පොළොන්නරුවේ දී 11 වන ශ්‍රී ලංකා පාබල හමුදාවේ මේජර් එච්.ඩබ්ලිව්.ඩි. ජයවික්‍රම ගේ දේහය රැගත් අවමංගල්‍ය පෙරහැර සඳහා ජාතික කොඩි රැගත් වාහන, ත්‍රිරෝද රථ, යතුරු පැදි, පාපැදි සහ ප්‍රදේශවාසීන් විශාල පිරිසක් එක්ව සිටියහ
si_101174_2	දේහය රැගත් අවමංග්‍ය පෙරහැර පැමිණෙන ගමන් මඟ දෙපස පාසල් සිසුන්, රාජ්‍ය නිලධාරීන්, හෙදියන්, පෞද්ගලික අංශයේ සේවකයින් සහ ප්‍රදේශවාසින් රැස්ව දේහයට මල් කළඹ තැන්පත් කරමින් ගෞරවය පුද කළහ
si_101174_3	අවමංගල්‍ය නිවස වෙත රැගෙන ආ දේහය පවුලේ සාමාජිකයින්ගේ දුක් සෝසුසුම් මධ්‍යයේ නිවසේ තැන්පත් කරන ලදී
si_101174_4	එක්සත් ජාතින්ගේ සාමසාධක රාජකාරීන්හි නිරතව සිටියදී දිවිපිදු රණවිරුවන්ගේ රෙජිමේන්තුවලට අයත් භට පිරිස් එම ප්‍රදේශයන්හි අදාළ පොලිස් ස්ථාන සමඟ පූර්ණ සහයෝගීතාවයෙන් අවමංගල්‍ය උත්සවය සඳහා ආරක්‍ෂාව සපයනු ලබයි
si_101174_5	දිවිපිදු මේජර් එච්.ඩබ්ලිව්.ඩි. ජයවික්‍රම ගේ දේහය පොළොන්නරුව ප්‍රදේශයේ සහ දිවිපිදු සැරයන් එස්.එස්. විජේකුමාර ගේ දේහය තලකොලවැව, පොල්පිතිගම ප්‍රදේශයේ එම රණවිරුවන්ගේ නිවෙස්වල තැන්පත් කර ඇත
si_101174_6	එම දේහයන් පිළිබඳ අවසන් කටයුතු පූර්ණ හමුදා ‍ගෞරව සහිතව පොළොන්නරුව සහ පොල්පිතිගම ප්‍රදේශයේ දී බ්‍රහස්පතින්දා (07) දින සිදුකිරීමට නියමිතය
