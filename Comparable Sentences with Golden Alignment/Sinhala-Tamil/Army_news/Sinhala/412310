si_412310_0	වාර්ෂිකව පවත්වනු ලබන නුවර දළදා පෙරහැර මංගල්‍ය මහනුවර විදී ඔස්සේ ආලෝකමත් කරමින් විදී සංචාරය කිරීම සඳහා ශ්‍රී ලංකා යුද්ධ හමුදා විජයබාහු පාබල රෙජිමේන්තුවේ භට පිරිස් සම්ප්‍රදායිකව නොකඩවා 04 වන වතාවටත් කොප්පරා ටොන් 05 ක් සඳුදා (08) දින උදෑසන පුජා කරනු ලැබීය
si_412310_1	මෙම අවස්ථාව සඳහා දළදා මාලිගා පරිශ්‍රයට සපැමිණි යුද්ධ හමුදාධිපති තුමන්ව මේජර් ජෙනරාල් අජිත් කාරියකරවන විසින් උණුසුම් අයුරින් පිළිගනු ලැබීය
si_412310_2	යුද්ධ හමුදා නියෝජ්‍ය මාණ්ඩලික ප්‍රධානී මෙන්ම විජයබාහු පාබල රෙජිමේන්තුවේ රෙජිමේන්තු අධිපති මේජර් ජෙනරාල් අජිත් කාරියකරවන ගේ ආරාධනයකට අනුව සහභාගි වූ යුද්ධ හමුදාධිපති ලුතිනන් ජෙනරාල් මහේෂ් සේනානායක සංකේතාත්මකව කොප්පරා තැටියක් දළදා මාලිගාවේ දියවඬන නිළමේ වන නිලංග දැල බණ්ඩාර මහතා වෙත පිරිනමනු ලැබීය
si_412310_3	තවද මෙම අවස්ථාව සඳහා යුද්ධ හමුදා නිලධාරින් සහ යුද්ධ හමුදා සාමාජිකයින් විශාල පිරිසක් සහභාගි විය
si_412310_4	වාර්ෂිකව පවත්වනු ලබන ඇසළ පෙරහැර උත්සවයට කරනු ලබන ගෞරවයක් ලෙස පෙරහැර විදී සංචාරය කිරීමේ දී ආලෝකය සැපයීමට දල්වනු ලබන පහන් සඳහා  2015 වසරේ සිට බෝයගනේ පිහිටි විජයබාහු පාබල රෙජිමේන්තුවේ භට පිරිස් විසින් වියළි පොල් (කොප්පරා) පූජා කරනු ලැබීය
si_412310_5	මෙම පූජනීය කටයුත්ත සඳහා විජයබාහු පාබල රෙජිමේන්තුවේ භට පිරිස් පොල් එක් රැස් කොට කොප්පරා සකස් කරනු ලැබීය
si_412310_6	දියවඩන නිළමේ තුමන්ගේ කාර්යාලයේ දී යුද්ධ හමුදාධිපතිතුමන් සංකේතාත්මකව කොප්පරා තැටියක් පිරිනැමීමෙන් අනතුරුව ඉදිරි සතියේ දී ආරම්භ කිරීමට නියමිත ඇසළ පෙරහැර උත්සවය පිළිබඳව ද සුහදව අදහස් හුවමාරු කරගත්හ
