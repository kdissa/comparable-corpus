si_225238_0	මුලතිව් ආරක්‍ෂක සේනා මූලස්ථානය යටතේ ස්ථාපිත 68 වන සේනාංකයට අයත් 681, 682 සහ 683 යන බලසේනාවන්හි භට පිරිස් 69 වන යුද්ධ හමුදා සංවත්සරයට සමගාමීව සිකුරාදා (12) දින අදාළ බලප්‍රදේශයන්හි දී ප්‍රජා සත්කාරක ව්‍යාපෘතින් කිහිපයක් දියත් කරන ලදි
si_225238_1	මුලතිව් ආරක්‍ෂක සේනා මූලස්ථානය යටතේ සේවයේ නියුතු යුද්ධ හමුදා සාමාජිකයින් 50 ක් සහ 681 වන බලසේනා මූලස්ථානයට අයත් 14 වන විජයබාහු පාබල රෙජිමේන්තුවේ සහ 9 වන ශ්‍රී ලංකා ජාතික ආරක්‍ෂක බලමුළුවේ සේවයේ නියුතු යුද්ධ හමුදා සාමාජිකයින්  250 ක් එක්ව ‘පිරිසිදු වෙරළක්-ලස්සන රටක්’ තේමාව යටතේ මුලතිව්, පුදුකුඩිඉරිප්පු හා මුහුදුබඩපත්තු ප්‍රාදේශීය ලේකම් කාර්යාලවල සහයෝගය ඇතිව මුල්ලිවයික්කාල් බටහිර සිට චලෙයි දක්වා වෙරළ තීරය දක්වා පිරිසිදු කිරීමේ ශ්‍රමදාන වැඩසටහනක් ක්‍රියාත්මක කළහ
si_225238_2	මුලතිව් ආරක්‍ෂක සේනා ආඥාපති ගේ ආශිර්වාදය ඇතිව 68 වන සේනාංකයේ සේනාංකාධිපති ගේ පූර්ණ අධික්ෂණය යටතේ ක්‍රියාත්මක කළ මෙම වැඩසටහන සඳහා 681 වන බලසේනාවේ බලසේනාධිපති, මුලතිව් ප්‍රාදේශීය ලේකම්, පුදුකුඩිඉරිප්පු ප්‍රාදේශීය ලේකම් සහ මුහුදුබඩපත්තුවේ ප්‍රාදේශීය ලේකම් ද සහභාගි වූහ
si_225238_3	එමෙන්ම, 682 වන බලසේනාවේ සහ 683 වන බලසේනාවේ භට පිරිස් විසින් යුද්ධ හමුදා දිනයට සමගාමීව සමාජ සත්කාරක ව්‍යාපෘති සහ පූණ්‍ය වැඩසටහන් ක්‍රියාත්මක කරනු ලැබීය
si_225238_4	ඒ අනුව, 682 වන බලසේනාවේ භට පිරිස් පුදුකුඩිඉරිප්පු රෝහලේ නේවාසික රෝගීන් සහ කාර්යමණ්ඩල සමාජිකයින් සඳහා දිවා ආහාරය ලබාදෙන ලද අතර, එම බලසේනාව යටතේ ස්ථාපිත 18 වන විජයබාහු පාබල රෙජිමේන්තුවේ, 14 වන ශ්‍රී ලංකා ජාතික ආරක්‍ෂක බලමුළුවේ භට පිරිස් විසින් විශේෂ අවශ්‍යතා සහිත දරුවන් සඳහා වන වල්ලිපුරම් ඉනියාවල්වු ඉල්ලම් විද්‍යාලයේ ළමුන් සඳහා ආහාර පාර්සල් බෙදාදෙනු ලැබීය
si_225238_5	එසේම, වෙනාවිල් වන්නන් පෙර පාසලේ ළමුන් සඳහා පාසල් උපකරණ තොගයක් ද බෙදාදෙන ලදි
si_225238_6	මීට අමතරව, එදිනම 683 වන බලසේනාව යටතේ ස්ථාපිත 7 වන ගැමුණු හේවා බලකායේ භට පිරිස් විසින් කලෙයිවානි පෙර පාසලේ සහ මාතුසා පෙර පාසලේ ළමුන් සඳහා තේපැන් සහ කෙටි ආහාරවේලක් ලබාදෙන ලදි
