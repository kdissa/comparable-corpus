si_891835_0	(මාධ්‍ය නිවේදනය) ශ්‍රී ලංකා යුද්ධ හමුදාව උතුරු සහ නැගෙනහිර පළාත්වල ආරක්‍ෂක කටයුතු සඳහා භාවිතා කල රාජ්‍ය සහ පෞද්ගලික ඉඩම් නිදහස් කිරීමේ ක්‍රියාවලියට සමගාමීව පලාලි යුද්ධ හමුදා ජනපදයේ මයිලඩි උතුර සහ නැගෙනහිර ප්‍රදේශයේ ඉඩම් අක්කර 19.72 ක් යුද්ධ හමුදාධිපතිතුමන්ගේ උපදෙස් මත සඳුදා (04) දිනට යෙදුන මහා ශීවරාත්‍රි දිනයේ දී නිදහස් කරන ලදී
si_891835_1	මෙසේ නිදහස් කරන ලද ඉඩම් ප්‍රමාණයෙන් අක්කර 0.25 ක් රජයට අයත් අතර ඉතිරි ඉඩම් පෞද්ගලික හිමිකරුවන් සතු ඉඩම්ය
si_891835_2	මෙලෙස නිදහස් කරන ලද ඉඩම් මුදාහැරීමේ සංකේතාත්මක උත්සවය රාජ්‍ය නිලධාරීන් සහ ඉඩම් හිමිකරුවන්ගේ සහභාගීත්වයෙන් තෙලිප්පලෙයි ප්‍රාදේශීය ලේකම් කාර්යාලයේ දී පැවැත්විණි
si_891835_3	එහිදි, යාපනය ආරක්‍ෂක සේනා ආඥාපති මේජර් ජෙනරාල් දර්ශන හෙට්ටිආරච්චි විසින් නිදහස් කරන ලද ඉඩම් සඳහා වූ නිල ලේඛණ සංකේතාත්මකව යාපනය දිස්ත්‍රික් ලේකම් එන්.වේදනායහන් මහතා වෙත ප්‍රදානය කල අතර එම අවස්ථාව සඳහා තෙලිප්පලෙයි ප්‍රාදේශීය ලේකම්, යාපනය දිස්ත්‍රික ලේකම් කාර්යාලයේ හා තෙලිප්පලෙයි ප්‍රාදේශීය ලේකම් කාර්යාලයේ රාජ්‍ය නිලධාරීන්, සිවිල් වැසියන් සහ ඉඩම් හිමිකරුවන් සහභාගි වූහ
si_891835_4	අතිගරු ජනාධිපතිතුමන්ගේ සහ යුද්ධ හමුදාධිපතිතුමන්ගේ උපදෙස් මත ජාතික ආරක්‍ෂාවට කිසිදු බලපෑමක් ඇති නොවන පරිදි උතුරු සහ නැගෙනහිර පළාතේ රාජ්‍ය සහ පෞද්ගලික ඉඩම් නිදහස් කිරීමේ ක්‍රියාවලිය පසුගිය වසර කිහිප‍යක සිට ආරම්භ වූ අතර එම ප්‍රදේශවල සේවය කරන ආරක්‍ෂක හමුදාව හා ජනතාව අතර සුහදත්වය සහ සංහිඳියාව තවදුරටත් ප්‍රවර්ධනය කිරීමේ අරමුණින් මෙලෙස ඉඩම් නිදහස් කිරීමේ ක්‍රියාවලිය සිදුකරනු ලබයි
