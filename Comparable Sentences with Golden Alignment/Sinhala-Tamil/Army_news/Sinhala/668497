si_668497_0	යාපනය ආරක්‍ෂක සේනා මූලස්ථානය යටතේ ස්ථාපිත 55 වන සේනාංකයට අයත් 551 වන බලසේනාවේ බලසේනාධිපති කර්නල් අසංග පෙරේරා නියෝජනය කරන කොළඹ රාජකීය විද්‍යාලයේ ආදී ශිෂ්‍ය සංගමයේ 88 වන කණ්ඩායම විසින් කයිට්ස්, අරාලි තුඩුව ප්‍රදේශයේ ස්ථාපිත 17 වන ගැමුණු හේවා බලඇණියේ සේවය කරන යුද්ධ හමුදා සාමාජිකයින් වෙත  සූර්ය බලශක්ති පද්ධතියක් ප්‍රදානය කරන ලදී
si_668497_1	රාජකීය විද්‍යාලයේ 88 වන ආදී ශිෂ්‍ය කණ්ඩායමේ සාමාජිකයින් පසුගියදා අරාලි තුඩුව ප්‍රදේශයේ සිදුකල සංචාරය අතරතුරදී එහි සේවය කරන යුද්ධ හමුදා සාමාජිකයින් විදුලිය නොමැතිව අත්විඳින දුෂ්කරතාවයට විසදුමක් ලෙස විකල්ප බලශක්ති බලාගාරයක අවශ්‍යතාවය පෙන්වාදුන්හ
si_668497_2	ඒ අනුව, කොළඹ රාජකීය විද්‍යාලයේ ආදී ශිෂ්‍යයෙකු වන කර්නල් අසංග පෙරේරා සමඟ සම්බන්ධිකරණයෙන් එම විද්‍යාලයේ 88 වන ආදී ශිෂ්‍ය කණ්ඩායමේ අනුග්‍රහය ද ඇතිව මිලදීගත් සූර්ය බලශක්ති පද්ධතිය අරාලි තුඩුවේ පිහිටි ප්‍රතිසංස්කරණය කරන ලද රණවිරු ස්මාරකයේ ස්ථාපිත කිරීමට නියමිතය
si_668497_3	අරලි තුඩුවේ පිහිටි රණවිරු ස්මාරකය ප්‍රතිසංස්කරණය කර නැවත විවෘත කිරීම වෙනුවෙන්  ඉකුත් සඳුදා (10) දින පැවැති උත්සවයට සමගාමීව 551 වන බලසේනාවේ බලසේනාධිපතිතුමන් විසින් 17 වන ගැමුණු හේවා බලඇණියේ අණදෙන නිලධාරී වෙත මෙම  සූර්ය බලශක්ති පද්ධතිය ප්‍රදානය කරන ලදී
