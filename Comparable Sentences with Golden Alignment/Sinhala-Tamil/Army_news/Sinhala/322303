si_322303_0	තෛපොංගල් දිනය යෙදී තිබු ඉකුත් බදාදා (15) දින මුලතිව් භටපිරිස් ප්‍රදේශයේ යුද්ධ හමුදා භටයින් සහ හින්දු බැතිමතුන්ගේ සහභාගීත්වයෙන් වටප්පලෙයි හින්දු කෝවිලෙහි විශේෂ පූජාවක් පැවැත්වීමට එක් වූහ
si_322303_1	මුලතිව් ආරක්‍ෂක සේනා ආඥාපති මේජර් ජෙනරාල් ජයන්ත සෙනෙවිරත්න ගේ උපදෙස් පරිදි මුලතිව් පිහිටි 64 වන සේනාංක මූලස්ථානයේ යුද්ධ හමුදා සාමාජිකයින් විසින් එම අවස්ථාවට අවශ්‍ය සම්පූර්ණ සහයෝගය දක්වනු ලැබීය
si_322303_2	ආගමික උත්සවය සඳහා හමුදාවේ ගෞරවය පිළිබිඹු කරමින් එම කෝවිල් උත්සවයට සහභාගී වූ බැතිමතුන්ගේ ප්‍රයෝජනය සඳහා භටපිරිස් විසින් දන්සලක් පැවැත් වූහ
si_322303_3	මේ අතර, 683 වන බලසේනා මූලස්ථානය ද මෙම උත්සවය සනිටුහන් කිරීම වෙනුවෙන් එදින වල්ලිපුනම් ඉනිවාළු ඊල්ලම් ළමා නිවාසයේ ළමුන්ට කිරිබත් ඇතුළු සංග්‍රහයක් ලබාදීමට කටයුතු කෙරිනි
si_322303_4	64 සහ 68 වන සේනාංකයන්හී සේනාංකාධිපතිවරුන් සහ 683 වන බලසේනාවේ බලසේනාධිපති මෙම වැඩසටහන් සංවිධානය සඳහා අවැසි මඟපෙන්වීම් සිදු කළ අතර, රජයේ නිලධාරීන්, පොලිස් නිලධාරීන් සහ සිවිල් වැසියන් මෙම වැඩසටහන සඳහා සහභාගී වූහ
si_322303_5	එමෙන්ම, 57 වන සේනාංකයේ භටපිරිසක්ද සහජීවනය හා සංහිදියාව පිළිඹිබු කරමින් ඉකුත් (15) දින කිලිනොච්චි කන්දස්වාමි කෝවිල් හි පැවති විශේෂ තෛපොංගල් උත්සවය සඳහා සහභාගී වූ අතර එම අවස්ථාව 57 වන සේනාංකයේ සේනාංකාධිපති මේජර් ජෙනරාල් බී. පී. ද සිල්වා ගේ අධීක්‍ෂණය යටතේ සංවිධානය කරන ලදී
si_322303_6	57 වන සේනාංකයේ සේනාංකාධිපති, 571, 572 සහ 574 යන බලසේනාවන්හී බලසේනාධිපතිවරුන් ඇතුළු සියළු නිලයින් තෛපොංගල් උත්සවයට සහභාගී වූහ
si_322303_7	කිලිනොච්චිය ප්‍රදේශයේ සිවිල් වැසියන් 100 කට අධික ප්‍රමාණයක් හා යුද්ධ හමුදා සෙබළුන් 150 ක් පමණ මෙම චාරිත්‍ර සඳහා සහභාගී වූහ
