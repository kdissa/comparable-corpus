si_148994_0	‘ලෝක වැඩිහිටි දිනය’ ට සමගාමීව සඳුදා (1) දින බටහිර ආරක්ෂක සේනා මුලස්ථාන භට පිරිස් කොරතොට, ‘විල්බට් පෙරේරා වැඩිහිටි නිවාසය’ වෙත ගොස් එහි නේවාසික වැඩිහිටියන්ගේ අවශ්‍යතා සොයා බලා ඔවුන්ට අවශ්‍ය පහසුකම් සපයමින් ඔවුන් විනෝදාස්වාදයට පත් කරන ලදි
si_148994_1	බටහිර ආරක්ෂක සේනා ආඥාපති මේජර් ජෙනරාල් සත්‍යප්‍රිය ලියනගේ ගේ මඟපෙන්විම යටතේ භට පිරිස් විසින් එම වැඩිහිටියන් නාවා පිරිසිදු කිරීමෙන් අනතුරුව, රසවත් දිවා ආහාර වේලක් ලබාදී සංගීතමය වැඩසටහනකට සවන්දීමට ද අවස්ථාව උදාකර දෙන ලදි
si_148994_2	එමෙන්ම යුද්ධ හමුදා භට පිරිස් විසින් වැඩිහිටි නිවාසය සහ ඒ අවට පරිශ්‍රය පිරිසිදු කරමින් ගොඩනැගිල්ල තුල සුළු අලුත්වැඩියාවන් කිහිපයක් ද සිදු කරනු ලැබීය
si_148994_3	මෙම වැඩසටහන අවසානයේ එම නේවාසික වැඩිහිටියන් වෙත ත්‍යාග පාර්සල් ද පිරිනැමූහ
si_148994_4	මෙම අවස්ථාව සඳහා බටහිර ආරක්ෂක සේනා ආඥාපති නියෝජනය කරමින් එම ආරක්ෂක සේනා මුලස්ථාන බ්‍රිගේඩියර් ප්‍රධාන මාණ්ඩලික නිලධාරී බ්‍රිගේඩියර් ජේ තන්තිරිවත්ත සහභාගි වූ අතර, තවත් නිලධාරීන් පිරිසක් ද මෙම අවස්ථාව සඳහා එක්ව සිටියහ
