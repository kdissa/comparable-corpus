si_713893_0	ජාතික හා ජාත්‍යන්තර මට්ටමින් වෘත්තීය පුහුණුව ලද යුද්ධ හමුදාවෙන් විශ්‍රාම යාමට නියමිත තවත් 20 දෙනෙකුගෙන් යුත් කණ්ඩායමක් වෙත වෘත්තීය සුදුසුකම් (NVQ) සහතික පත් පිරිනැමීම සිකුරාදා (14) දින වවුනියාව වෘත්තීය පුහුණු මධ්‍යස්ථානයේ දී සිදු කරන ලදී
si_713893_1	යුද්ධ හමුදාධිපති ලුතිනන් ජෙනරාල් මහේෂ් සේනානායකගේ සංකල්පයකට අනුව යුද්ධ හමුදා සාමාජිකයින් විශ්‍රාම යෑමෙන් පසු සිවිල් ක්‍ෂේත්‍රයේ රැකියා අවස්ථාවන්ට යොමු කිරීමේ අවස්ථාව උදාකරදීමේ අරමුණින් අඛණ්ඩව මෙම ව්‍යාපෘතිය ක්‍රියාත්මක කරනු ලබයි
si_713893_2	ඒ අනුව, වන්නි ආරක්‍ෂක සේනා ආඥාපති මේජර් ජෙනරාල් කුමුදු පෙරේරා විසින් ප්‍රථම වතාවට වන්නි සහ අනුරාධපුර දිස්ත්‍රික්කයන් හි දී මෙම වැඩසටහන ආරම්භ කර ඇත
si_713893_3	යුද්ධ හමුදා සාමාජිකයින් 20 දෙනෙකුගෙන් සමන්විත මෙම කණ්ඩායම අනුරාධපුර සහ වවුනියාව ජාතික වෘත්තීය පුහුණු මධ්‍යස්ථානවල සාර්ථකව පුහුණුව අවසන් කල අතර ඔවුන් වෙත  ජාතික වෘත්තීය සුදුසුකම් සහතික පත් ප්‍රදානය කරන ලදි
si_713893_4	මෙහි සහතික පත් ප්‍රදානය කිරීම සිකුරාදා (14) දින වවුනියාව, ජාතික වෘත්තීය පුහුණු අධිකාරියේ සහකාර අධ්‍යක්‍ෂක ජී.කේ.ඩී.සී කුමාර මහතා විසින් සිදු කරනු ලැබීය
si_713893_5	මෙහි ප්‍රධාන ආරාධිත අමුත්තා ලෙස වන්නි ආරක්‍ෂක සේනා ආඥාපති මේජර් ජෙනරාල් කුමුදු පෙරේරා සහභාගි වූ අතර, අනුරාධපුර, ජාතික වෘත්තීය පුහුණු මධ්‍යස්ථානයේ නියෝජ්‍ය අධ්‍යක්‍ෂක ප්‍රියන්ත මහතා, විභාග ඇගයීම් නිලධාරී එස්.එස්.එස්.පී කුමුදුනි මෙණවිය, වවුනියාව, ජාතික වෘත්තීය පුහුණු මධ්‍යස්ථානයේ සහකාර අධ්‍යක්‍ෂක ජී.කේ.ඩී.සී කුමාර මහත්මා, වවුනියාව, ජාතික වෘත්තීය පුහුණු මධ්‍යස්ථානයේ පුහුණු නිලධාරී ආර්.පී.ඩි.එල් රාජපක්‍ෂ මහතා සහ වැඩසටහන් නිලධාරි ටි රූපිකා මෙනවිය ද මෙම සහතික පත් ප්‍රදානය කිරීමේ අවස්ථාව සඳහා එක්ව සිටියහ
si_713893_6	තවද, මෙම අවස්ථාව සඳහා වන්නි ආරක්‍ෂක සේනා මුලස්ථානය යටතේ ස්ථාපිත සියලුම සේනාංකයන්හි සේනාංකාධිපතිවරුන්, බලසේනාධිපතිවරුන්, අණදෙන නිලධාරීන්, ජ්‍යෙෂ්ඨ මාණ්ඩලික නිලධාරීන්, අනෙකුත් නිලධාරීන් සහ සෙසු නිලයින් විශාල පිරිසක් ද සහභාගි වූහ
