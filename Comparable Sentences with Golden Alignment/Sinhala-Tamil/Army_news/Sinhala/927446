si_927446_0	යුද්ධ හමුදා මූලස්ථානයේ නව අධ්‍යක්‍ෂ ජෙනරාල් ප්‍රධාන මාණ්ඩලික ලෙස මේජර් ජෙනරාල් නිශ්ශංක රණවන බ්‍රහස්පතින්දා (08) දින සිය කාර්යාලයේ පැවති උත්සවයක දී රාජකාරි අරඹනු ලැබීය
si_927446_1	නව අධ්‍යක්‍ෂ ජෙනරාල් ප්‍රධාන මාණ්ඩලික තුමන් නව ධූරයේ රාජකාරි භාරගැනීමට ප්‍රථම සෙත් පිරිත් සජ්ඣායනාවක් සිදු කරමින් ආශීර්වාද එක් කිරීම සඳහා මහා සංඝරත්නය වෙත දෑහැත් වට්ටියක් පිරිනමා සිය කාර්යාලයට ආරාධනා කරනු ලැබීය
si_927446_2	නව අධ්‍යක්‍ෂ ජෙනරාල් ප්‍රධාන මාණ්ඩලික තුමන් සෙත් පිරිත් සජ්ඣායනා මධ්‍යයේ නිල ලේඛණයකට අත්සන් තබමින් සිය ධූරයේ රාජකාරි භාරගත් අතර අනතුරුව සම්ප්‍රදායානුකුල පොල්තෙල් පහන දල්වනු ලැබීය
si_927446_3	මෙම අවස්ථාව සඳහා අධ්‍යක්‍ෂ ජෙනරාල් ප්‍රධාන මණ්ඩලික යටතේ ස්ථාපිත සියලු අධ්‍යක්‍ෂ මණ්ඩලයන්හි අධ්‍යක්‍ෂවරුන් සහභාගි වූහ
si_927446_4	නව ධූරයේ රාජකාරි භාරගැනිමට ප්‍රථම මේජර් ජෙනරාල් නිශ්ශංක රණවන කිලිනොච්චි ආරක්‍ෂක සේනා ආඥාපති ලෙස රාජකාරි කරනු ලැබීය
si_927446_5	මේ වනවිටත් මේජර් ජෙනරාල් නිශ්ශංක රණවන ශ්‍රී ලංකා ජාතික ආරක්‍ෂක බලමුළුවේ රෙජිමේන්තු අධිපති ධූරය හොබවනු ලබයි
si_927446_6	එතුමන් 11 වන සේනාංකයේ සේනාංකාධිපතිතුමන් ලෙසද කටයුතු කර ඇත
si_927446_7	මෑතකදි පැවැති දියකාවා යුද අභ්‍යාසය - 2018 හි අභ්‍යාස අධ්‍යක්‍ෂ ලෙස ද කටයුතු කළහ
si_927446_8	වර්ෂ 1985 දී ශ්‍රී ලංකා යුද්ධ හමුදාවට එක්වූ මේජර් ජෙනරාල් රණවන ගජබා රෙජිමේන්තුවේ නිලධාරියෙකු වශයෙන් යුද්ධ හමුදාවේ ප්‍රධාන තනතුරු රැසක් හොබවා ඇත
