si_222107_0	ලෝක පරිසර දිනයට සමගාමීව කිලිනොච්චි ආරක්‍ෂක සේනා මූලස්ථානය යටතේ ස්ථාපිත 57 වන සේනාංකයට අයත් 571 සහ 574 වන බලසේනාවන්හි සියලුම භට පිරිස් විසින් පැළ සිටුවීමේ වැඩසටහනක් සහ කිලිනොච්චි දිස්ත්‍රික්කයේ පුඩ්ඩුමූරිප්පු, මලයාලපුරම්, අම්පකාමන් සහ මර්තනගර් ප්‍රදේශයන්හි සිවිල් වැසියන්ට පැළ බෙදාදීමේ ව්‍යාපෘතියක් ඉරිදා (03) දින පවත්වනු ලැබීය
si_222107_1	කිලිනොච්චි ආරක්‍ෂක සේනා ආඥාපති මේජර් ජෙනරාල් නිශ්ශංක රණවන ගේ උපදෙස් මත 57 වන සේනාංකයේ සේනාංකාධිපති මේජර් ජෙනරාල් විජිත රවිප්‍රිය ගේ අධීක්‍ෂණය ඇතිව පැවැති මෙම වැඩසටහනේ දී කොස්, පළු, වීර, දොඩම්, පුවක්, දෙළුම් ඇතුළු තවත් වටිනා පැළ වර්ග කිහිපයක් බෙදාදෙන ලදී
si_222107_2	මෙම සමාරම්භක උත්සවය කිලිනොච්චි, පරයිපංචාන් ප්‍රදේශයේ දී ඉරිදා (03) දින පැවැති අතර, එම අවස්ථාවට ප්‍රධාන ආරාධිත අමුත්තා ලෙස 57 වන සේනාංකයේ සේනාංකාධිපති තුමන් සහභාගි විය
si_222107_3	තවද 7 වන ශ්‍රී ලංකා පාබල හමුදාව, 4 වන ශ්‍රී ලංකා සිංහ රෙජිමේන්තුව, 9 වන විජයබාහු පාබල රෙජිමේන්තුව සහ 16 (ස්වේච්ඡා) ශ්‍රී ලංකා පාබල හමුදාව නියෝජය කරමින් අණදෙන නිලධාරින් සහ සෙසුනිලයින් රැසක් ද සහභාගි වූ අතර, සමාරම්භක අවස්ථාවට රාජ්‍ය නිලධාරීන් කිහිපදෙනෙකු ද එක්ව සිටියහ
si_222107_4	57 වන සේනාංකය විසින් ප්‍රාදේශීය ලේකම් කාර්යාල සහ ග්‍රාමසේවා නිලධාරීන් සමග සම්බන්ධීකරණයෙන් තවත් ගම්මාන කිහිපයක පැළ බෙදාදීමේ ව්‍යාපෘති සිදුකිරීමට නියමිතව ඇත
si_222107_5	සමාරම්භක උත්සවයේ දී මෙම ව්‍යාපෘතියේ වැදගත්කම අවධාරණය කරමින් ජාතියේ යහපත වෙනුවෙන් පැළ සිටුවීම සඳහා සහයෝගය ලබාදෙන මෙන් සියලුදෙනාගෙන් ඉල්ලා සිටියහ
si_222107_6	මේ අතරතුර, ලෝක පරිසර දිනයට සහ ජාතික පරිසර සතියට සමගාමීව කිලිනොච්චි ආරක්‍ෂක සේනා මූලස්ථානය යටතේ ස්ථාපිත 571 සහ 574 වන බලසේනාවන්හි භට පිරිස් සෙනසුරාදා (02) දින ප්‍රදේශයේ සිවිල් ප්‍රජාව සමඟ එක්ව කිලිනොච්චි නගරය පිරිසිදු කිරීමේ ශ්‍රමදාන ව්‍යාපෘතියක් ද ක්‍රියාත්මක කළහ
si_222107_7	7 වන ශ්‍රී ලංකා පාබල හමුදාව, 4 වන ශ්‍රී ලංකා සිංහ රෙජිමේන්තුව, 9 වන විජයබාහු පාබල රෙජිමේන්තුව සහ 16 (ස්වේච්ඡා) ශ්‍රී ලංකා පාබල හමුදාව නියෝජය කරමින් යුද්ධ හමුදා සාමාජිකයින් 350 කට අධික පිරිසක් කිලිනොච්චි නගරය සහ ඒ 9 මාර්ගයේ 238 වන සැතපුම් කණුවේ සිට 254 වන සැතපුම් කණුව දක්වා මාර්ගය දෙපස පිරිසිදු කිරීමේ ශ්‍රමදාන වැඩසටහන සඳහා එක්ව සිටියහ
