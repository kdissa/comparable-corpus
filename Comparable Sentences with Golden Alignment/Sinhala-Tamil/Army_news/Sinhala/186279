si_186279_0	කිලිනොච්චි ආරක්‍ෂක සේනා මූලස්ථානයේ මූලිකත්වයෙන් එක්සත් ජනපදයේ පදිංචි ශ්‍රී ලාංකීකයෙකුගේ අනුග්‍රාහය ඇතිව කිලිනොච්චි, පොලියන්පොක්කනේ ග්‍රාම නිලධාරි කොට්ඨාසයේ නගේන්ද්‍ර විද්‍යාලයේ සහ පුන්නනිවරයි ග්‍රාම නිලධාරි කොට්ඨාසයේ තම්ඹිරාසා ප්‍රාථමික විද්‍යාලයේ සිසුන් වෙත නව සනීපාරක්‍ෂක සංකීර්ණ දෙකක් ඉදිකරදෙන ලදී
si_186279_1	මෙම විද්‍යාලයන්හි අධ්‍යාපනය හදාරණ සිසුන්ගේ ප්‍රයෝජනය සඳහා කිලිනොච්චි ආරක්‍ෂක සේනා ආඥාපති මේජර් ජෙනරාල් විජිත රවිප්‍රිය ගේ ඉල්ලීමකට දැක්වූ ප්‍රතිචාර ලෙස ආචාර්ය සුකුමාර් නගේන්ද්‍ර විද්‍යාල පරිශ්‍රයන්හි නව සනීපාරක්‍ෂක සංකීර්ණ දෙකක් ඉදිකිරීමට රුපියල් ලක්‍ෂ 5.5 ක් පරිත්‍යාග කරන ලදී
si_186279_2	පරිත්‍යාගශීලින්ගේ මූල්‍යමය දායකත්ව ඇතිව 57 වන සේනාංකයේ සේවයේ නියුතු ඉංජිනේරු භටපිරිස්හි උපදෙස් මත 1 වන ශ්‍රී ලංකා සිංහ රෙජිමේන්තුවේ සහ 14 වන ශ්‍රී ලංකා ජාතික ආරක්‍ෂක බලමුළුවේ සේවයේ නියුතු භටපිරිස්හි ශ්‍රමදායකත්වයෙන් නව සනීපාරක්‍ෂක සංකීර්ණ දෙක ඉදිකරදෙන ලදී
si_186279_3	නවතමයෙන් ඉදිකරන ලද සනීපාරක්‍ෂක සංකීර්ණ දෙක පසුගිය බ්‍රහස්පතින්දා (09) දින කිලිනොච්චි ආරක්‍ෂක සේනා ආඥාපති මේජර් ජෙනරාල් විජිත රවිප්‍රිය ගේ ප්‍රධානත්වයෙන් පැවැති උත්සවයකදී සිසුන් වෙත පවරාදෙන ලදී
si_186279_4	මෙම අවස්ථාව සඳහා විදුහල්පතිවරුන්, ගුරුවරුන්, දෙමාපියන්, 57 වන සේනාංකයේ සේනාංකාධිපති බ්‍රිගේඩියර් ඒ.එස්. හේවාවිතාරණ, 572 හා 573 වන බලසේනාවන්හි බලසේනාධිපතිවරුන් සහ ප්‍රදේශවාසීන් රැසක් එක්ව සිටිහය
