si_391144_0	රාගම ප්‍රදේශයේ යුද්ධ හමුදාව විසින් ‘අයති ළමා සුරකුම් මධ්‍යස්ථානය’ නමින් ඉදිකරනු ලබන ශ්‍රී ලංකාවේ විශේෂ අවශ්‍යතා ඇති ළමුන් වෙනුවෙන් ඉදිකරනු ලබන පළමු ළමා සුරකුම් මධ්‍යස්ථානයේ ඉදිකිරීම් කටයුතුවල ප්‍රගතිය පිළිබඳ සොයාබැලීම සඳහා යුද්ධ හමුදා නියෝජ්‍ය මාණ්ඩලික ප්‍රධානී මේජර් ජෙනරාල් කුමුදු පෙරේරා ඇතුළු නිලධාරීන් කිහිපදෙනෙකු පසුගියදා සංචාරයක නිරත විය
si_391144_1	මෙම සංචාරයේදී, මේජර් ජෙනරාල් කුමුදු පෙරේරා එහි ඉදිකිරීම් කටයුතු වල නියැලෙන 10 වන (ස්වෙච්ඡා) ඉංජිනේරු සේවා රෙජිමේන්තුවේ යුද්ධ හමුදා සාමාජිකයින් සමඟ ව්‍යාපෘතියේ ඉදිකිරීම් කටයුතු සම්බන්ධයෙන් සුහදව අදහස් හුවමාරු කරගන්නා ලදි
si_391144_2	අභිනවයෙන් ඉදිකෙරෙන මෙම ළමා සුරකුම් මධ්‍යස්ථානය ජුලි මස 18 දින යුද්ධ හමුදාධිපති ලුතිනන් ජෙනරාල් මහේෂ් සේනානායක ගේ ප්‍රධානත්වයෙන් විවෘත කිරීමට නියමිතව ඇත
si_391144_3	ශ්‍රී ලංකා අයති පදනමේ අනුග්‍රහය ඇතිව රුපියල් මිලියන 375 ක ඇස්තමේන්තුගත පිරිවැයක් යොදා ළමුන් වෙනුවෙන් මෙම ‘අයති ළමා සුරකුම් මධ්‍යස්ථානය’ ඉදිකරමින් පවති
si_391144_4	මෙම ළමා සුරකුම් මධ්‍යස්ථානය ඉදිකිරීම සඳහා වර්ෂ 2016 දෙසැම්බර් මස 03 වන දින රාජ්‍ය ආරක්‍ෂක හා ජනමාධ්‍ය අමාත්‍ය ගරු රුවන් විජේවර්ධන මහතා විසින් මුල්ගල් තැබීය
