si_852903_0	22 වන සේනාංකයේ සේනාංකාධිපති මේජර් ජෙනරාල් අරුණ ජයසේකර ගැමුණු හේවා රෙජිමේන්තුවේ 24 වන රෙජිමේන්තු අධිපති ලෙස සෙනසුරාදා (06) දින කුරුවිට පිහිටි එම රෙජිමේන්තු මධ්‍යස්ථානයේ දී රාජකාරි භාරගනු ලැබීය
si_852903_1	යුද්ධ හමුදා මාණ්ඩලික ප්‍රධානී මේජර් ජෙනරාල් දම්පත් ප්‍රනාන්දු මීට පෙර, රෙජිමේන්තු අධිපති ධූරය හොඹවනු ලැබීය
si_852903_2	රෙජිමේන්තු මූලස්ථානය වෙත සපැමිණි මේජර් ජෙනරාල් අරුණ ජයසේකර වෙත  හමුදා සම්ප්‍රදායානුකූල කඳවුරු සම්මාන මුරයක් සහ ජනාධිපති වර්ණ සහ රෙජිමේන්තු වර්ණ පෙරටුකරගත් සම්මාන ආචාර පෙළපාලියක් ද පිරිනමනු ලැබීය
si_852903_3	මෙම අවස්ථාව සිහිවනු වස් නව රෙජිමේන්තු අධිපතිතුමන් කඳවුරු පරිශ්‍රයේ පැලයක් රෝපණය කරන ලදී
si_852903_4	නව රෙජිමේන්තු අධිපති මේජර් ජෙනරාල් අරුණ ජයසේකර විසින් සම්ප්‍රදායික පොල් තෙල් පහන් දල්වා ආගමික වතාවත් මධ්‍යයේ සංකේතාත්මකව නිල ලේඛණයකට අත්සන් තබමින් සිය ධුරයේ රාජකාරි අරඹන ලදී
si_852903_5	අනතුරුව, රෙජිමේන්තු අධිපතිතුමන් විසින් දේශය වෙනුවෙන් දිවිපිදු ගැමුණු හේවා රෙජිමේන්තුවේ විරෝධාර නිලධාරින් සහ යුද්ධ හමුදා සාමාජිකයින් සිහිපත් කරමින් ගැමුණු හේවා රෙජිමේන්තු මූලස්ථාන පරිශ්‍රයේ පිහිටි රණවිරු ස්මාරකය වෙත මල් කළඹ තැන්පත් කරමින් පුෂ්පෝපහාර දක්වන ලදි
si_852903_6	නව රෙජිමේන්තු අධිපතිතුමන් සියළු නිලයින් අමතමින් ප්‍රෞඩ ඉතිහාසයකට උරුමකම් කියන ගැමුණු හේවා රෙජිමේන්තුවේ සියළුම නිලයින් ඉතා උණුසුම් අයුරින් පිලිගනිමින් ගැමුණු හේවා රෙජිමේන්තුවේ අභිමානවත් ප්‍රතිරූපය ඉහල නැංවීම සඳහා තමාට සියළුම දෙනාගේම සහයෝගය අවශ්‍ය බැව් පවසන ලද අතර දේශය වෙනුවෙන් දිවිපිදු හා රණක්‍ෂිතයට පත් රණවිරුවන් සිදුකලා වු අපරිමිත සේවය වෙනුවෙන් සිය කෘතඥතාපුර්වක ස්තුතිය ද පුද කර සිටියහ
si_852903_7	එමෙන්ම ඔහුගේ අනාගත දැක්ම සඳහා සියළු නිලයින්ගේ හා සිවිල් කාර්ය මණ්ඩලයේ සහයෝගය බලපොරොත්තු වන බැව් තවදුරටත් ප්‍රකාශ කරන ලදී
