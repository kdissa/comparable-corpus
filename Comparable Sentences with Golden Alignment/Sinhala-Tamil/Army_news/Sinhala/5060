si_5060_0	වන්නි ආරක්‍ෂක සේනා මූලස්ථානයෙහි  බ්‍රිගේඩියර් මාණ්ඩලික නිලධාරී බ්‍රිගේඩියර් හරේන්ද්‍ර රණසිංහ ගේ ඉල්ලීමකට අනුව කුලියාපිටිය ප්‍රදේශයේ ප්‍රමුඛ පෙළේ ව්‍යාපාරිකයෙකු වන සේනක රොද්‍රිගෝ මහතා විසින් ඉකුත් සෙනසුරාදා (7) දින වන්නි ක්ෂේත්‍ර හමුදා රෝහල වෙත නවීනතම පහසුකම් වලින් සමන්විත දැඩි සත්කාර ස්වයංක්‍රිය ඇඳන් දෙකක්, සාමාන්‍ය ඇඳන් හතරක්, මෙට්ට නවයක්, සේලයින් ආධාරක දෙකක්, තිරරෙදි අටක්, ආධාරක ලාම්පු දෙකක්, රෝගී තත්ත්වයන් අධීක්‍ෂණය කරන විද්‍යුත් පුවරු දෙකක්, ඉන්ෆියුස් සහ පොම්ප දෙකක්, සිරින්ජර් පොම්ප තුනක්, එක්ස් කිරණ ආලෝකකරණ දෙකක්, ශල්‍යාගාර විදුලි පහනක්, ප්ලාස්ටික් තැටි සහ බේසම් පරිත්‍යාග කරන ලදී
si_5060_1	වන්නි ආරක්‍ෂක සේනා ආඥාපති මේජර් ජෙනරාල් රෝහිත ධර්මසිරි ගේ ආශිර්වාදය මත මෙම ව්‍යාපෘතිය ක්‍රියාත්මක කර ඇති අතර වන්නි ප්‍රදේශය ආශ්‍රිතව රාජකාරි නියුතු යුද්ධ හමුදා සාමාජිකයින්ගේ අවශ්‍යතාවයන් වෙනුවෙන් හොදම වෛද්‍ය උපකරණ ලබා ගැනීමේ අරමුණ මුලික කරගනිමින් එය ක්‍රියාවට නංවා තිබිණි
si_5060_2	එමෙන්ම වව්නියාව ක්ෂේත්‍ර හමුදා රෝහල මෑතකදී නවීකරණයට ලක් කිරීමෙන් පසු යුද්ධ හමුදා සාමාජිකයන්ගේ සුභසාධන කටයුතු වෙනුවෙන් ප්‍රමුඛත්වය ලබා දී තිබු අතර  එම කටයුතු වෙනුවෙන් එම රෝහලට අවශ්‍ය කරන වෛද්‍ය උපකරණ පරිත්‍යාග කිරීමද වන්නි ආරක්‍ෂක සේනා මුලස්ථානයේදී සිදුවිය
si_5060_3	දිර්ඝ කාලසීමාවක් පුරා පැවති එම රෝහලේ පැවති අත්‍යාවශ්‍ය වෛද්‍ය උපකරණ වල ඌණතාවය හේතුවෙන් එහි හදිසි ප්‍රතිකාර ඒකකය ඇතුළු ක්ෂේත්‍ර හමුදා රෝහලේ අනෙකුත් අංශවලින් ප්‍රතිකාර ලබා ගැනීම සඳහා පැමිණි රෝගීන් දැඩි දුෂ්කරතාවයන්ට පත්විය
si_5060_4	වන්නි ආරක්‍ෂක සේනා මූලස්ථාන පරිශ්‍රයේ පිහිටි ක්ෂේත්‍ර හමුදා  රෝහල අද වන විට නවීන පහසුකම් වලින් සහ සේවය සඳහා ඇප කැපවු වෛද්‍ය කාර්යය මණ්ඩලයකින් සමන්විතය
si_5060_5	එම රෝහල වෙත අදාල පරිත්‍යාගයන් සිදුකිරිම වෙනුවෙන් බ්‍රිගේඩියර් මාණ්ඩලික නිලධාරී බ්‍රිගේඩියර් හරේන්ද්‍ර රණසිංහ ඇතුළු බ්‍රිගේඩියර් පාලන හා භකාස කර්නල් ජයනාත් රන්දෙනිය සහභාගි වු අතර මෙම අවස්ථාව සඳහා වන්නි ආරක්‍ෂක සේනා මූලස්ථානයේ ජ්‍යෙෂ්ඨ නිලධාරීන්, අනෙකුත් නිලධාරීන් සහ සෙසුනිළයින් ද සහභාගි විය
