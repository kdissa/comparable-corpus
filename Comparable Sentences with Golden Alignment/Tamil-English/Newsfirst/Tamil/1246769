ta_1246769_0	புத்தளத்தில் முன்பள்ளிச் சிறுமியை கடத்திச்சென்று துஷ்பிரயோகத்திற்கு உட்படுத்த முயற்சித்ததாக கூறப்படும் ஒருவரை பிரதேச வாசிகள் மடக்கிப் பிடித்து இன்று பொலிஸாரிடம் ஒப்படைத்துள்ளனர்.
ta_1246769_1	தாயார் அழைத்துவருமாறு தெரிவித்ததாக கூறி, சிறுமி கடத்திச்செல்லப்பட்டுள்ளார்.
ta_1246769_2	புத்தளம் தில்அடிய ரயில் நிலைய வீதிக்கு அருகில் குறித்த நபரை இன்று (01) பிரதேச மக்கள் வழிமறித்துள்ளனர்.
ta_1246769_3	சிறுமியை கடத்தி, காட்டுப் பகுதிக்கு அழைத்துச்சென்ற சந்தர்ப்பத்தில் பிரதேச மக்கள் குறித்த நபரை மடக்கிப் பிடித்துள்ளனர்.
ta_1246769_4	பாடசாலை முடிந்ததும் முச்சக்கர வண்டியில் நாளாந்தம் வீடு திரும்பும் 08 வயதுச் சிறுமியை ஏமாற்றி, அந்த நபர் சிறுமியை கடத்திச் சென்றுள்ளார்.
ta_1246769_5	முன்னர் அறிந்திராத ஒருவருடன் சிறுமி செல்வதை கண்ட பெண்ணொருவர், சிறுமியின் தாயாருக்கு தொலைபேசி மூலம் தெரியப்படுத்தியுள்ளார்.
ta_1246769_6	இதன்போது சிறுமியை கடத்தியவர் அவரை ரயில் நிலைய வீதிக்கு அருகிலிருந்த காட்டுப் பகுதிக்கு அழைத்துச்சென்றுள்ளார்.
ta_1246769_7	பிரதேச மக்களின் தலையீட்டினால் சிறுமி காப்பாற்றப்பட்டதுடன், அவரது தாயாரிடம் ஒப்படைக்கப்பட்டுள்ளார்.
ta_1246769_8	கைதுசெய்யப்பட்ட சந்தேகநபர் பிரதேசத்தில் இருந்து தப்பிச்சென்ற ஒரு குற்றவாளி என பொலிஸார் தெரிவித்தனர்.
