ta_5806948_0	Colombo (News 1st) V-Force குழுவினர் இன்று முற்பகல் கல்கிசை கடற்பகுதியில் உயிர் பாதுகாப்பு பயிற்சியில் ஈடுபட்டனர்.
ta_5806948_1	தேசிய உயிர் பாதுகாப்பு அமைப்பு மற்றும் இடர் முகாமைத்துவம் தொடர்பான ஆசிய பசுபிக் அமைப்பு ஆகியனவும் இதில் இணைந்துகொண்டன.
ta_5806948_2	நீர்த்தேக்கங்களில் அனர்த்தங்கள் ஏற்படுகின்ற போது, அனர்த்த பாதுகாப்பு குழாத்தினருக்கு உறுதுணையாக செயற்படும் நோக்கில் V-Force குழாத்தினருக்கு பயிற்றுவிக்கும் இந்த நிகழ்வு ஏற்பாடு செய்யப்பட்டிருந்தது.
ta_5806948_3	தேசிய உயிர் பாதுகாப்பு அமைப்பின் வழிகாட்டலின் கீழ் இந்த பயிற்சி இடம்பெற்றதுடன், அதன் தலைவர் அசங்க நாணயக்கார உள்ளிட்ட உயிர் பாதுகாப்பு பிரிவின் அதிகாரிகளும் இதில் கலந்து கொண்டிருந்தனர்.
ta_5806948_4	நீர் நிலைகளை அண்மித்துள்ள நியூஸ்ஃபெஸ்ட் பிராந்திய செய்தியாளர்களும் இந்த பயிற்சியில் கலந்துகொண்டனர்.
ta_5806948_5	இதன்போது, உயிர் பாதுகாப்பு உபகரணங்களை பயன்படுத்தும் முறை தொடர்பில் விளக்கமளிக்கப்பட்டதுடன், செயன்முறை பயிற்சிகளும் இடம்பெற்றன.
ta_5806948_6	அனுபவமிக்க உயிர் பாதுகாப்பு அதிகாரிகளுடன் இணைந்து கடலில் கப்பல் கவிழும்போது செயற்படும் முறை தொடர்பில் இதன்போது ஒத்திகை இடம்பெற்றது.
ta_5806948_7	முதல் தரத்திலிருந்து உயிர் பாதுகாப்பு பயிற்சியை பெற்றுக்கொண்ட V-Force உறுப்பினர்களுக்கு இதன்போது சான்றிதழ்கள் வழங்கப்பட்டன.
