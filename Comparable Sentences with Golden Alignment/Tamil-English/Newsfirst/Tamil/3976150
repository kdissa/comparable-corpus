ta_3976150_0	இலங்கை கடற்பரப்பிற்குள் அத்துமீறி பிரவேசித்த குற்றச்சாட்டின் கீழ் கைதான தமது நாட்டு மீனவர்களை விடுதலை செய்யுமாறு இந்திய அரசாங்கம் கோரிக்கை விடுத்துள்ளது.
ta_3976150_1	இந்திய உயர்ஸ்தானிகராலயம் ஊடாக இந்த கோரிக்கை விடுக்கப்பட்டுள்ளதாக கடற்றொழில் மற்றும் நீரியல் வள அபிவிருத்தி அமைச்சர் மஹிந்த அமரவீர தெரிவித்தார். இந்த கோரிக்கை தொடர்பில் இதுவரை எவ்வித பதிலையும் தாம் வழங்கவில்லை என அமைச்சர் குறிப்பிட்டார்.
ta_3976150_2	இதேவேளை, கிழக்கு கடற்பிராந்தியத்தின் கொக்கிலாய் கடலில் அத்துமீறி பிவேசித்த குற்றச்சாட்டில் 29 இந்திய மீனவர்கள் நேற்று கைது செய்யப்பட்டனர்.
ta_3976150_3	இந்திய மீனவர்களின் 03 டோலர் படகுகளும் கைப்பற்றப்பட்டுள்ளதாக கடற்படை ஊடகப் பேச்சாளர் கெப்டன் அக்ரம் அலவி குறிப்பிட்டுள்ளார்.
ta_3976150_4	கொக்கிலாய் நாயாறு பகுதியிலிருந்து 07 கடல்மைல்கள் தொலைவில் இந்திய மீனவர்கள் நேற்று அதிகாலை கைது செய்யப்பட்டதாகவும் கடற்படை பேச்சாளர் கூறினார்.
ta_3976150_5	இலங்கை கடற்பரப்பினுள் அத்துமீறி பிரவேசித்து மீன்பிடி நடவடிக்கையில் ஈடுபட்ட சுமார் 90 இந்திய மீனவர்கள் கைது செய்யப்பட்டுள்ளதுடன், அவர்களின் 70 படகுகளும் பறிமுதல் செய்யப்பட்டுள்ளன.
