ta_1392570_0	மேல் மற்றும் தென் மாகாண சபைகளுக்கான தேர்தலை முன்னிட்டு, இதுவரை 20 சுயேட்சைக் குழுக்கள் கட்டுப்பணம் செலுத்தியுள்ளதாக தேர்தல்கள் செயலகம் தெரிவிக்கின்றது.
ta_1392570_1	பத்து சுயேட்சைக் குழுக்கள் நேற்று கட்டுப்பணம் செலுத்தியதாக பிரதித் தேர்தல்கள் ஆணையாளர் எம்.எம்.மொஹமட் தெரிவித்தார். இதேவேளை, பெப்ரவரி 5 ஆம் திகதி நண்பகல் 12 மணியுடன் கட்டுப்பணம் செலுத்தும் நடவடிக்கைகள் நிறைவடைவதுடன், வேட்புமனுக்களை ஏற்றுக்கொள்ளும் நடவடிக்கைகளும் பூர்த்தியடையவுள்ளதாக தேர்தல்கள் செயலகம் மேலும் குறிப்பிட்டுள்ளது.
ta_1392570_2	கடந்த 2 நாட்களுக்குள் மேல் மாகாணத்தின் கொழும்பு, கம்பஹா, களுத்துறை ஆகிய மாவட்டங்களில் 15 சுயேட்சைக் குழுக்கள் கட்டுப்பணம் செலுத்தியுள்ளதாக அவர் தெரிவித்தார். கொழும்பு மாவட்டத்திற்காக 8 சுயேட்சைக் குழுக்களும், கம்பஹா மாவட்டத்திற்காக 3 சுயேட்சைக் குழுக்களும், களுத்துறை மாவட்டத்திற்காக 4 சுயேட்சைக் குழுக்களும் கட்டுப்பணம் செலுத்தியுள்ளன.
ta_1392570_3	தென் மாகாணத்தில், காலி மற்றும் மாத்தறை மாவட்டங்களுக்காக 5 சுயேட்சைக் குழுக்கள் கட்டுப்பணம் செலுத்தியுள்ளதாக மேலதிக தேர்தல்கள் ஆணையாளர் தெரிவித்தார். காலி மாவட்டத்தில் 2 சுயேட்சைக் குழுக்களும், மாத்தறை மாவட்டத்தில் 3 சுயேட்சைக் குழுக்களும் கட்டுப்பணம் செலுத்தியுள்ளதாக அவர் சுட்டிக்காட்டுகின்றார்.
ta_1392570_4	ஹம்பாந்தோட்டை மாவட்டத்தில் இதுவரை எந்தவொரு சுயேட்சைக் குழுவும் கட்டுப்பணம் செலுத்தவில்லை என்பதுடன், மேல் மற்றும் தென் மாகாண சபைகளுக்கான தேர்தலின் பொருட்டு வேட்புமனுக்களை ஏற்றுக்கொள்ளும் நடவடிக்கைகள் நேற்று முன்தினம் ஆரம்பிக்கப்பட்டிருந்தன.
