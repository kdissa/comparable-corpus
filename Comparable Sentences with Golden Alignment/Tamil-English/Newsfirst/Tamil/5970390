ta_5970390_0	Colombo (News 1st) 200 இற்கும் அதிகமான அரச நிறுவனங்களுக்கான தலைவர்கள் உள்ளிட்ட நிர்வாக சபை உறுப்பினர்களை நியமிப்பதற்கான பரிந்துரைகள் ஜனாதிபதி செயலகத்திற்கு அனுப்பப்பட்டுள்ளன.
ta_5970390_1	அரச தொழில்முயற்சி சபை, சட்ட நிறுவனங்கள் மற்றும் அரச வணிக நடவடிக்கைகளுக்குத் தகுந்த நபர்களை நியமிப்பதற்கான பரிந்துரைகளை முன்வைப்பதற்கு குழுவொன்று நியமிக்கப்பட்டிருந்தது.
ta_5970390_2	இந்தக் குழுவினாலேயே குறித்த பரிந்துரைகள் ஜனாதிபதி செயலகத்திற்கு அனுப்பிவைக்கப்பட்டுள்ளன.
ta_5970390_3	சுமார் 300 நிறுவனங்களுக்கு அதிகாரிகளை நியமிப்பதற்கான தேவையுள்ளதாக பரிந்துரைக் குழுவின் உறுப்பினரான கலாநிதி நாலக்க கொடஹேவா தெரிவித்துள்ளார்.
ta_5970390_4	இந்த நிறுவனங்களில் சுமார் 50 நிறுவனங்களை இணைப்பதற்குத் தீர்மானம் எடுக்கப்பட்டுள்ளதாகவும் அவர் கூறியுள்ளார்.
ta_5970390_5	அரச நிறுவனங்களுக்குத் தகுதிவாய்ந்தோரின் பெயர்கள் அடங்கிய பரிந்துரைகளை முன்வைப்பதற்கு, சிரேஷ்ட அதிகாரியான சுமித் அபேசிங்க தலைமையில் குழுவொன்று நியமிக்கப்பட்டது.
ta_5970390_6	சுசந்த ரத்னாயக்க, கலாநிதி நாலக்க கொடஹேவா, டயன் கோமஸ், டொக்டர் பிரசன்ன குணசேன மற்றும் பேராசிரியர் ஜகத் வெல்லவத்த ஆகியோர் குறித்த குழுவின் ஏனைய உறுப்பினர்களாவர்.
