ta_9337046_0	78ஆவது நகரை அடையாளப்படுத்தும் வகையில், தேசத்தை ஒன்றிணைக்கும் ஒற்றுமைப் பயணம், 26ஆவது நாளை பூர்த்தி செய்து, இன்று பிற்பகல் கொடக்கவெல நகரைச் சென்றடைந்தது.
ta_9337046_1	இனங்களுக்கு இடையில் ஒற்றுமையை ஏற்படுத்தும் வகையில் முன்னெடுக்கப்படுகின்ற இந்த நடவடிக்கை சூரியவெவ பகுதியில் அதிகளவானோரின் வரவேற்புக்கு மத்தியில் இன்றைய பயணத்தை ஆரம்பித்திருந்தது.
ta_9337046_2	தேசிய ஒற்றுமை மற்றும் நல்லிணக்கத்தைக் கருத்திற்கொண்டு பெருந்திரளான மக்கள் இன்றைய நிகழ்வில் கலந்துகொண்டிருந்தனர்.
ta_9337046_3	சூரியவெவ மக்களின் ஆசிர்வாதத்தை அடுத்து, தேசத்தை ஒன்றிணைக்கும் ஒற்றுமைப் பயணம் எம்பிலிபிட்டி நகரை நோக்கிய தனது பயணத்தை ஆரம்பித்தது.
ta_9337046_4	சர்வமத அனுஷ்டானங்களுக்கு முன்னுரிமை வழங்கும் வகையில் எம்பிலிப்பிட்டி மக்கள் ஒன்று திரண்டிருந்தனர் நாட்டின் அபிவிருத்தி மற்றும் நல்லிணக்கத்திற்கான ஒத்துழைப்புக்களை வழங்கும் வகையில் எம்பிலிப்பிட்டி நகரின் நாமம் பொறிக்கப்பட்ட அடையாளச் சின்னம் கையளிக்கப்பட்டது.
ta_9337046_5	இதனையடுத்து, தேசத்தை ஒன்றிணைக்கும் ஒற்றுமைப் பயணம் கொடக்கவெல நோக்கிய தனது பயணத்தை ஆரம்பித்திருந்தது.
ta_9337046_6	சக்தி, சிரச, நியூஸ்பெஸ்ட், கொழும்பு துறைமுக நகர் மற்றும் தேசிய இளைஞர் சேவைகள் மன்றம் ஆகியன இணைந்து நடைமுறைப்படுத்தும் தேசத்தை ஒன்றிணைக்கும் ஒற்றுமைப் பயணத்தின் 27ஆவது நாள் பயணம் நாளை முன்னெடுக்கப்படவுள்ளது.
ta_9337046_7	இரத்தினபுரி மணிக்கூட்டுக் கோபுரத்திற்கு அருகில் பயணத்தை ஆரம்பிக்கும் வாகனத் தொடரணி, முற்பகல் 11 மணிக்கு கலவானை நகர் மத்திக்குச் செல்லவுள்ளது.
ta_9337046_8	அதனைத் தொடர்ந்து தெனியாய பஸ் நிலையத்திற்கு அருகில் வாகனத் தொடரணி பயணத்தை நிறைவு செய்யவுள்ளமை குறிப்பிடத்தக்கது.
