ta_4443504_0	வரையறுக்கப்பட்ட கெங்னம் லங்கா தனியார் மற்றும் வரையறுக்கப்பட்ட கெங்னம் என்டர்பிரைசஸ் நிறுவனங்களுக்கு எதிராக தாக்கல் செய்யப்பட்ட வழக்கு தொடர்பான தீர்மானத்திற்கு மேன்முறையீடு செய்ய அனுமதி கோரி, கெப்பிட்டல் மகாராஜா நிறுவனம் முன்வைத்த கோரிக்கைக்கு கொழும்பு சிவில் மேன்முறையீட்டு நீதிமன்றம் இன்று அனுமதியளித்தது.
ta_4443504_1	தமக்கு சொந்தமான காணியில், டோசன் கிரான்ட் என்ற பெயரில் சொகுசு குடியிருப்புத் தொகுதியை நிர்மாணிக்க வரையறுக்கப்பட்ட​ கெங்னம் லங்கா தனியார் மற்றும் வரையறுக்கப்பட்ட கெங்னம் என்டர்பிரைசஸ் நிறுவனங்களுடன் ஏற்படுத்திக்கொள்ளப்பட்ட ஒப்பந்தத்தை அடிப்படையாகக்கொண்டு வரையறுக்கப்பட்ட கெப்பிட்டல் மகாராஜா நிறுவனம் வழக்குத் தாக்கல் செய்திருந்தது.
ta_4443504_2	வரையறுக்கப்பட்ட கெப்பிட்டல் மகாராஜா நிறுவனம், குறித்த ஒப்பந்தத்தை அடிப்படையாகக் கொண்டு கொழும்பு மாவட்ட நீதிமன்றில் தாக்கல் செய்திருந்த மனுவுக்கு எதிராக, வரையறுக்கப்பட்ட கெங்னம் லங்கா தனியார் மற்றும் வரையறுக்கப்பட்ட கெங்னம் என்டர்பிரைசஸ் நிறுவனங்கள் முன்வைத்த எதிர்ப்பையடுத்து, அந்த வழக்கு தள்ளுபடி செய்யப்பட்டது.
ta_4443504_3	சம்பந்தப்பட்ட நிறுவனங்களால், தமக்கு ஏற்பட்ட இழப்புக்கு 40 மில்லியன் அமெரிக்க டொலர்கள் நட்ட ஈடு வழங்க வேண்டும் என கெப்பிடல் மகாராஜா நிறுவனம் அந்த மனுவில் கோரியிருந்தது.
ta_4443504_4	ஐந்து வருடங்களுக்குள் டோசன் கிரான்ட் சொகுசு குடியிருப்பு தொகுதியின் நிர்மாணப்பணிகளை பூர்த்தி செய்வதாக 2006 ஆம் ஆண்டில் வரையறுக்கப்பட்ட கெங்னம் லங்கா தனியார் மற்றும் வரையறுக்கப்பட்ட கெங்னம் என்டர்பிரைசஸ் நிறுவனங்கள் தம்முடன் ஏற்படுத்திக் கொண்ட ஒப்பந்தத்தை மீறியுள்ளதாக வரையறுக்கப்பட்ட கெப்பிட்டல் மகாராஜா நிறுவனம் தமது அடிப்படை மனுவில் சுட்டிக்காட்டியிருந்தது.
ta_4443504_5	குறித்த வழக்கின் தீர்மானம் தொடர்பில் வரையறுக்கப்பட்ட கெப்பிட்டல் மகாராஜா நிறுவனம் முன்வைத்த, மேன்முறையீட்டு கோரிக்கை மனு எம்.சமயவர்தன மற்றும் டி.எம் சமரக்கோன் ஆகிய உயர் நீதிமன்ற நீதிபதிகளின் முன் இன்று பரிசீலனைக்கு எடுத்துக்கொள்ளப்பட்டது.
ta_4443504_6	கொழும்பு மாவட்ட நீதிமன்றத்தின் தீர்மானம் சரியானதல்ல என்றும் வரையறுக்கப்பட்ட கெங்னம் லங்கா தனியார் மற்றும் வரையறுக்கப்பட்ட கெங்னம் என்டர்பிரைசஸ் நிறுவனங்கள் பிரச்சினைக்குரிய ஒப்பந்தத்தை தமக்கு ஏற்றவாறு மாற்றிக்கொண்டமை தொடர்பில் கவனத்திற்கொள்ள மாவட்ட நீதிமன்றம் தவறியுள்ளதாகவும் நீதிபதிகள் இதன்போது தெரிவித்தனர்.
ta_4443504_7	அதற்கமைய, வழக்கின் தீர்மானத்திற்கு எதிராக மேன்முறையீடு செய்வதற்கு, வரையறுக்கப்பட்ட கெப்பிட்டல் மகாராஜா நிறுவனம் முன்வைத்த கோரிக்கைக்கு அனுமதி கிட்டியது.
ta_4443504_8	வரையறுக்கப்பட்ட கெப்பிட்டல் மகாராஜா நிறுவனம் சார்பில் சட்டத்தரணி ஜீ.ஜீ அருள்பிரகாசத்தின் ஆலோசனைக்கு அமைய ஜனாதிபதி சட்டத்தரணி எஸ்.ஏ.
ta_4443504_9	பரதலிங்கம் மற்றும் என்.பரதலிங்கம், நிரஞ்சன் அருள்பிரகாசம் ஆகிய சட்டத்தரணிகள் ஆஜராகியிருந்தனர்.
ta_4443504_10	வரையறுக்கப்பட்ட கெங்னம் லங்கா தனியார் மற்றும் வரையறுக்கப்பட்ட கெங்னம் என்டர்பிரைசஸ் நிறுவனங்கள் சார்பில் ஜனாதிபதி சட்டத்தரணி கே.கணகீஸ்வரன், சட்டத்தரணி என்.ஆர் சிவேந்திரன் ஆகியோர் நீலகண்டன் அன்ட் நீலகண்டன் சட்டத்தரணிகள் நிறுவனத்தின் ஆலோசனையின் கீழ் ஆஜராகியிருந்தனர்.
