ta_66359_0	பேருந்து கட்டணத்தை அதிகரிப்பதற்கான அதிகாரம் அரசாங்கத்திற்கு மாத்திரமே இருப்பதாக தேசிய போக்குவரத்து ஆணைக்குழு மீண்டும் வலியுறுத்தியுள்ளது.
ta_66359_1	அதன் தலைவர் ரொசான் குணவர்த்தன இந்த வலியுறுத்தலை விடுத்துள்ளார்.
ta_66359_2	பேருந்து கட்;டணம் தொடர்பான இறுதி தீர்மானத்தை அதற்காக நியமிக்கப்பட்டுள்ள அமைச்சரவை இணைக்குழுவே மேற்கொள்ள வேண்டும் எனவும் அவர் சுட்டிக்காட்டியுள்ளார்.
ta_66359_3	எவ்வாறாயினும், பேருந்து கட்;;டணம்,  நேற்று முதல் சீர்த்திருத்தப்படும் என இலங்கை தனியார் பேருந்து உரிமையாளர் சங்கம் அண்மையில் தெரிவித்திருந்தது.
ta_66359_4	எனினும், இதுவரை எந்தவிதமான கட்டண அதிகரிப்புக்களும் மேற்கொள்ளப்படவில்லை.
ta_66359_5	இது தொடர்பாக எமது செய்தி பிரிவு இலங்கை தனியார் பேருந்து உரிமையாளர்கள் சங்க தலைவர் கெமுனு விஜேரட்ணவை தொடர்பு கொண்டு வினவியது.
ta_66359_6	அதற்கு பதிலளித்த அவர், அமைச்சரவை இணைக்குழு ஒன்று நியமிக்கப்பட்டதன் மூலம், பேருந்து கட்டண அதிகரிப்பிற்காக பேருந்து சங்கங்களுக்கு காணப்பட்ட அதிகாரங்களை அரசாங்கம் கையேற்றுள்ளதாக குறிப்பிட்டார்.
ta_66359_7	எவ்வாறாயினும், இது தொடர்பாக எதிர்காலத்தில் நீதிமன்றத்தை நாட போவதாகவும் அவர் சுட்டிக்காட்டியுள்ளார்.
