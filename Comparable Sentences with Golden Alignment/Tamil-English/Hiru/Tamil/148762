ta_148762_0	தாய்லாந்து நாட்டில் 70 ஆண்டுகள் மன்னராக இருந்து வந்த பூமிபால் அதுல்யதேஜ், தனது 88-வது வயதில் கடந்த அக்டோபர் மாதம் 13-ந் திகதி மரணம் அடைந்தார்.
ta_148762_1	அதைத் தொடர்ந்து பட்டத்து இளவரசர் மகா வஜிரலோங்கோன் நாட்டின் புதிய மன்னர் ஆவார் என தகவல்கள் வெளியாகின.
ta_148762_2	இந்த நிலையில் கடந்த 2 தினங்களுக்கு முன் தாய்லாந்து பாராளுமன்றம் பட்டத்து இளவரசர் மகா வஜிரலோங்கோனை மன்னர் பதவி ஏற்க முறைப்படி அழைப்பு விடுத்தது.
ta_148762_3	அதைத் தொடர்ந்து ஜெர்மனி சென்றிருந்த இளவரசர் மகா வஜிரலோங்கோன் நேற்று நாடு திரும்பினார்.
ta_148762_4	இதுபற்றி மூத்த ராணுவ அதிகாரி ஒருவர் கூறும்போது 'ஜெர்மனி சென்றிருந்த பட்டத்து இளவரசர் பாங்காக் திரும்பி விட்டார் என்பதை உறுதி செய்கிறேன்' என்று கூறினார்.
ta_148762_5	மன்னர் பூமிபால் அதுல்யதேஜ் மரணம் அடைந்ததின் 50வது நாள் சடங்கு புத்த மத வழக்கப்படி நடக்கிறது.
ta_148762_6	அதன்பின்னர் இளவரசர் மகா வஜிரலோங்கோன் பாராளுமன்ற அழைப்பை ஏற்றுக்கொண்டு அறிவிப்பு வெளியிடுவார்.
ta_148762_7	அதன்பின்னர் மன்னருக்கு முடிசூட்டும் விழா நடைபெறும்.
ta_148762_8	இளவரசர் மகா வஜிரலோங்கோன் மன்னர் ஆன பின்னர் மன்னர் 10-ம் ராமர் என அழைக்கப்படுவார்.
