ta_132196_0	ஜெனீவாவில் அரசாங்கத்தின் அனுசரனையுடன் கடந்த ஆண்டு நிறைவேற்றப்பட்ட பிரேரணை முழுமையாக அமுலாக்கப்படுவதன் ஊடாக, அரசியல் தீர்வினை உறுதி செய்ய வேண்டும் என்று எதிர்கட்சித் தலைவர் இரா.சம்பந்தன் கோரியுள்ளார்.
ta_132196_1	தமிழ் தேசிய கூட்டமைப்பின் பிரதான மேதின கூட்டம் நேற்று யாழ்ப்பாணத்தில் நடைபெற்ற போது, அவர் இந்த கருத்தை வெளியிட்டுள்ளார்.
ta_132196_2	இதேநேரம் இந்த கூட்டத்தின் போது, தமிழ் தேசிய கூட்டமைப்பினால் 20 தீர்மானங்கள் நிறைவேற்றப்பட்டன.
ta_132196_3	சமஷ்ட்டி அடிப்படையிலான அரசியல் தீர்வு வழங்கப்படுதல், காணிகள் விடுவிக்கப்படுதல், தோட்டத் தொழிலாளர்கள் என்ற பதம் நீக்கப்பட்டு, தமிழர்கள் என்று அறியப்படுதல் போன்ற தீர்மானங்களும் இதில் அடங்குகின்றன.
ta_132196_4	இந்த தீர்மானங்களை நாடாளுமன்ற உறுப்பினர் எம்.ஏ.சுமந்திரன் சமர்ப்பித்தார்.
ta_132196_5	இதேவேளை, இலங்கை தொழிலாளர் காங்கிரஸின் மேதின கூட்டம் நுவரெலியாவிலும், தமிழ் முற்போக்கு கூட்டணியின் மேதின கூட்டம் தலவாக்கலையிலும் இடம்பெற்றிருந்தது.
ta_132196_6	இந்த கூட்டங்களில், அமைச்சர்களான மனோகணேசன், ராதாகிருஷ்ணன் மற்றும் பி.திகாம்பரம் ஆகியோருடன், முன்னாள் அமைச்சர் ஆறுமுகம் தொண்டமான் ஆகியோரும் உரையாற்றி இருந்தனர்.
