ta_54394_0	செனல் 4 தொலைக்காட்சியின் மோதல் தவிர்ப்பு வலயம் - இலங்கையின் கொலைக்களத்தின் மூன்றாம் பாகம் காணொளி  நேற்றைய தினம் மனித உரிமைகள் ஜெனீவாவில் உள்ள மனித உரிமைகள் சபையில் திரையிடப்பட்டது.
ta_54394_1	சர்வதேச மன்னிப்பு சபை மற்றும் மனித உரிமைகள் கண்காணிப்பகம் என்பன இணைந்து இதனை திரையிடுவதற்கான நடவடிக்கையை மேற்கொண்டது.
ta_54394_2	முன்னதாக இந்த காணொளியை ஐக்கிய நாடுகளின் மனித உரிமைகள் சபையில் திரையிட இலங்கை எதிர்ப்பை வெளியிட்டு வந்தது.
ta_54394_3	எனினும்  இந்த எதிர்ப்பு கருத்தில்  கொள்ளப்படாமல், குறித்த காணொளி திரையிடப்பட்டமை தொடர்பில், ஜெனீவாவில்  உள்ள இலங்கை தூதுவர் ரவீநாத் ஆரியசிங்க கண்டனம் தெரிவித்துள்ளார்.
ta_54394_4	இந்த  நிலையில் அவர் இதற்கு எதிராக கடிதம் ஒன்றை வெளியிட்டுள்ளதுடன், அதில்  சர்வதேச மன்னிப்பு சபைக்கு ஐக்கிய நாடுகள் சபையில் வழங்கப்பட்டுள்ள  சிறப்புரிமை நீக்கப்பட வேண்டும் என்று கோரியுள்ளார்.
ta_54394_5	இதற்கிடையில் ஐக்கிய  நாடுகளின் மனித உரிமைகள் ஆணைக்குழு தொடர்பில் இலங்கை முன்வைக்கின்ற விமர்சனங்களுக்கு, ஜேர்மன் கண்டனம் தெரிவித்துள்ளது.
ta_54394_6	ஜெனீவாவில்  நடைபெறுகின்ற 22வது மனித உரிமைகள் மாநாட்டில் உரையாற்றிய ஜெர்மனியின்  ஐக்கிய நாடுகளுக்கான தூதுவர், ஹேன்ஸ் சூமேக்கர் இதனைத் தெரிவித்துள்ளார்.
ta_54394_7	இலங்கையின் மனித உரிமைகள் நிலவரங்கள் தொடர்பில் மனித உரிமைகள் ஆணையாளர் நவநீதன்பிள்ளை  முன்வைத்த கருத்துக்கள் குறித்து, இலங்கையின் பிரதிநிதி அமைச்சர் மகிந்தசமரசிங்க முன்வைத்த குற்றச்சாட்டுகளை அவர் கண்டித்துள்ளார்.
