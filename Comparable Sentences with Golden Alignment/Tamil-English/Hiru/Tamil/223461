ta_223461_0	மட்டக்களப்பு கள்ளியங்காடு இந்து மயானத்தில் புதைக்கப்பட்ட, ஏப்ரல் 21ஆம் திகதி சியோன் தேவாலயத்தில் தற்கொலை தாக்குதலை நடத்திய பயங்கரவாதியான மொஹமட் அசாத்தின் உடற்பாகங்களை மீண்டும் தோண்டி எடுப்பதற்கான நடவடிக்கைகள் முன்னெடுக்கப்பட்டு வருகின்றன.
ta_223461_1	குறித்த உடற்பாகங்களை உடனடியாக தோண்டி எடுக்குமாறு மட்டக்களப்பு நீதவான் நீதிமன்ற நீதவான் ஏ.சீ.ரிஸ்வானினால் கடந்த வெள்ளிக்கிழமை உத்தரவு பிறப்பிக்கப்பட்டது.
ta_223461_2	எவ்வாறிருப்பினும், அன்றைய தினம் போதியளவு நேரமின்மை காரணமாக, குறித்த பணிகளை இன்றைய தினத்தில் முன்னெடுக்க தீர்மானிக்கப்பட்டது.
ta_223461_3	குறித்த பயங்கரவாதியின் உடற்பாகங்கள், கள்ளியங்காடு இந்து மயானத்தில் கடந்த திங்கட்கிழமை இரகசியமான முறையில் புதைக்கப்பட்டிருந்தது.
ta_223461_4	இதையடுத்து.
ta_223461_5	அதற்கு எதிர்ப்பு தெரிவித்து, கடந்த செவ்வாய்க்கிழமை கல்லடி பாலத்தில் வீதியை இடைமறித்து போராட்டம் முன்னெடுக்கப்பட்டிருந்தது.
ta_223461_6	இந்தநிலையில், இது தொடர்பாக குற்றப்புலனாய்வு திணைக்களத்தினர், நீதிமன்றில் அறிக்கையிட்டதைத் தொடர்ந்து அதுகுறித்த வழக்கு மட்டக்களப்பு நீதவான் நீதிமன்ற நீதவான் ஏ.சீ.ரிஸ்வான் முன்னிலையில் விசாரணைக்கு எடுத்துக்கொள்ளப்பட்டது.
ta_223461_7	இதன்போது, அந்த உடற்பாகங்களை இந்து மயானத்திலிருந்து உடனடியாக அகற்றி, மட்டக்களப்பு போதனா மருத்துவமனையின் பிரேத அறையில் வைக்குமாறு மாவட்ட அரச அதிபருக்கு நீதவான் உத்தரவிடப்பட்டது.
ta_223461_8	அத்துடன், பயங்கரவாதியின் உடற்பாகங்களை, பொருத்தமான வேறொரு இடத்தில், அரச செலவில் புதைப்பதற்கு நடவடிக்கை மேற்கொள்ளுமாறும் நீதவான் உத்தரவு பிறப்பித்தார்.
