ta_209564_0	தேசிய அரசாங்கம் குறித்து ஐக்கிய தேசியக் கட்சியினால் முன்வைக்கப்பட்டுள்ள யோசனை மீதான விவாதத்தை நடத்துவது தொடர்பில் தற்போது முரண்பாட்டு நிலைமை ஏற்பட்டுள்ளது.
ta_209564_1	சபாநாயகரிடம் நேற்றைய தினம் சமர்ப்பிக்கப்பட்ட குறித்த யோசனையில், அமைச்சரவை அமைச்சர்களின் எண்ணிக்கையை 48ஐ விட அதிகரிக்காதிருக்க தீர்மானிக்கப்பட்டுள்ளது.
ta_209564_2	குறித்த யோசனை மீதான விவாதம் எதிர்வரும் 7ஆம் திகதி நாடாளுமன்றில் இடம்பெறும் என இந்த யோசனையை சமர்ப்பித்த அமைச்சர் லக்ஷ்மன் கிரியெல்ல தெரிவித்துள்ளார்.
ta_209564_3	குறித்த யோசனை விவாதத்திற்கு உட்படுத்தப்படுவதை தடுத்து நிறுத்த சிலர் முயற்சிப்பதாக அவர் குற்றம் சுமத்தியுள்ளார்.
ta_209564_4	எவ்வாறிருப்பினும், குறித்த யோசனையை எதிர்வரும் 7ஆம் திகதி விவாதத்திற்கு எடுத்துக்கொள்வது தொடர்பில், கட்சித் தலைவர்களின் கூட்டத்தில் இதுவரை கலந்துரையாடப்படவில்லை என ஐக்கிய மக்கள் சுதந்திரக் கூட்டமைப்பின் நாடாளுமன்ற உறுப்பினர் தினேஸ் குணவர்தன தெரிவித்துள்ளார்.
ta_209564_5	குறித்த தினத்தில் வேறு விடயதானங்கள் தொடர்பான விவாதம் இடம்பெறவுள்ளதால், தேசிய அரசாங்கம் தொடர்பான யோசனையை விவாதத்திற்கு எடுத்துக்கொள்வதில் சிக்கல் நிலை உள்ளதாக தினேஸ் குணவர்தன குறிப்பிட்டுள்ளார்.
ta_209564_6	இதேநேரம், தேசிய அரசாங்கம் தொடர்பான யோசனையை எதிர்வரும் 7ஆம் திகதி விவாதத்திற்கு உட்படுத்துவது தொடர்பில் தமது கட்சிக்கு இதுவரை அறிவிக்கப்படவில்லை என ஜே.வி.பி தெரிவித்துள்ளது.
ta_209564_7	எனவே, குறித்த யோசனை தொடர்பில் அன்றைய தினம் விவாதம் நடத்த முடியாது என ஜே.வி.பியின் நாடாளுமன்ற உறுப்பினர் சுனில் ஹந்துன்நெத்தி தெரிவித்துள்ளார்.
