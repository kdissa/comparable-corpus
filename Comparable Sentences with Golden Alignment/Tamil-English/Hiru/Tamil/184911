ta_184911_0	இந்தமுறை உள்ளாட்சி மன்றத் தேர்தலில் களனி பிரதேச சபைக்கு சுதந்திர கட்சியில் போட்டியிட்ட வேட்பாளர் ஒருவரை தாக்கியதாக குற்றம் சுமத்தப்பட்டுள்ள மகிந்த அணியின் நாடாளுமன்ற உறுப்பினர் பிரசன்ன ரணவீரவை கைது செய்ய நடவடிக்கை எடுக்கப்படுகிறது.
ta_184911_1	இதற்கான விசாரணைகளை கிரிபத்கொட காவற்துறையினர் மேற்கொண்டு வருகின்றனர்.
ta_184911_2	நாடாளுமன்றஉறுப்பினரை கைது செய்வதற்காக நேற்றையதினம் அவரது இல்லத்துக்கு காவற்துறைக் குழு ஒன்று சென்றிருந்த போதும், அவர் வீட்டில் இருக்கவில்லை.
ta_184911_3	கடந்த 28ம் திகதி இரவு கிரிபத்கொடை – விகாரமாதேவி மகளிர் வித்தியாலயத்திற்கு அருகில் நடைபெற்ற விருந்துபசார நிகழ்வொன்றில் வைத்து, ஜகத் பிரசன்ன கமகே என்ற குறித்த வேட்பாளர் மீது நாடாளுமன்ற உறுப்பினர் பிரசன்ன ரனவீரவும் மேலும் சிலரும் இணைந்து தாக்குதல் நடத்தியதாக தெரிவிக்கப்படுகிறது.
ta_184911_4	தாக்குதலுக்கு உள்ளானவர் தற்போதும் கிரிபத்கொடை வைத்தியசாலையில் சிகிச்சைப் பெற்று வருகிறார்.
ta_184911_5	இதுதொடர்பில் அறிவதற்காக நாடாளுமன்ற உறுப்பினர் பிரசன்ன ரணவீரவின் கைப்பேசிக்கு எமது செய்தி சேவை அழைப்பை ஏற்படுத்திய போதும், பதில் வழங்கப்படவில்லை.
