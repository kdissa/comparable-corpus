ta_194362_0	இலங்கை வந்த வேளை கைது செய்யப்பட்டுள்ள பிரேசில் நாட்டு பிரஜைகள் இரண்டு பேர் விழுங்கியிருந்த 163 கொக்கேய்ன் உருண்டைகள் இதுவரை மருத்துவர்களால் வெளியே கொண்டுவரப்பட்டுள்ளன.
ta_194362_1	இதன் பெறுமதி 4 கோடியே 85 லட்சம் ரூபாய் என காவல்துறை ஊடகப்பேச்சாளர் அலுவலகம் தெரிவித்துள்ளது.
ta_194362_2	முதலாவது சந்தேக நபர் விழுங்கியிருந்த 91 கொக்கேய்ன் உருண்டைகளும் இரண்டாவது சந்தேக நபர் விழுங்கியிருந்த 72 கொக்கேய்ன் உருண்டைகளும் வெளியே கொண்டு வரப்பட்டுள்ள நிலையில், அவற்றின் எடை 950 கிராம் என தெரிவிக்கப்பட்டுள்ளது.
ta_194362_3	30 மற்றும் 24 வயதான குறித்த பிரேசில் பிரஜைகள் நேற்று மற்றும் நேற்று முன்தினமும் கட்டாரில் இருந்து இலங்கை வந்த போது கைது செய்யப்பட்டிருந்தனர்.
ta_194362_4	இவர்கள் தற்போது காவல்துறை பாதுகாப்பில் நீர்க்கொழும்பு மருத்துவமனையில் இருப்பதாக காவல்துறை ஊடகப்பேச்சாளர் அலுவலகம் மேலும் குறிப்பிட்டுள்ளது.
ta_194362_5	காவற்துறை போதைப்பொருள் தடுப்பு பிரிவின் பிரதி காவற்துறை மா அதிபரின் கோரிக்கைக்கு அமைய , சந்தேகநபர்களை 7 நாட்கள் தடுப்புக்காவலில் விசாரிக்க நீர்க்கொழும்பு நீதவான் நீதிமன்றம் அனுமதி வழங்கியுள்ளது.
