ta_189748_0	ஐக்கிய தேசியக் கட்சியின் பின்வரிசை நாடாளுமன்ற உறுப்பினர்கள், பிரதமர் ரணில் விக்கிரமசிங்கவுடன் கலந்துரையாடல் நடத்துவதற்காக இன்று எழுத்துமூலம் கோரிக்கை விடுக்க உள்ளனர்.
ta_189748_1	கட்சியின் மறுசீரமைப்பு நடவடிக்கைகள் தொடர்பில் விரிவாக கலந்துரையாடுவதற்காக இந்தக் கோரிக்கையை அவர்கள் முன்வைக்க உள்ளதாக பின்வரிசை நாடாளுமன்ற உறுப்பினர் ஒருவர் எமது செய்திச் சேவையிடம் தகவல் வழங்கினார்.
ta_189748_2	குறித்த நாடாளுமன்ற உறுப்பினர்களுக்கு இடையில், நாடாளுமன்ற கட்டிடத் தொகுதியில் நேற்று இடம்பெற்ற கலந்துரையாடலில் இந்தத் தீர்மானம் மேற்கொள்ளப்பட்டுள்ளது.
ta_189748_3	இதற்கமைய, 16 நாடாளுமன்ற உறுப்பினர்களின் கையொப்பத்துடன், குறித்த கோரிக்கையை பிரதமர் அலுவலகத்தில் இன்று சமர்ப்பிக்க உள்ளதாகவும் அவர் கூறியுள்ளார்.
ta_189748_4	இதேநேரம், ஐக்கிய தேசியக் கட்சியின் அமைச்சர்கள் மற்றும் நாடாளுமன்ற உறுப்பினர்களுக்கு இடையில், நேற்றைய தினம் அலரிமாளிகையில் சந்திப்பொன்று நடத்தப்பட்டுள்ளது.
ta_189748_5	எதிர்கால அரசியல் நடவடிக்கைகள் குறித்து இதன்போது கலந்துரையாடப்பட்டுள்ளது.
ta_189748_6	எனினும், குறித்த சந்திப்பில் கட்சியின் பின்வரிசை நாடாளுமன்ற உறுப்பினர்கள் சிலர் பங்கேற்கவில்லை எனத் தெரிவிக்கப்படுகிறது.
