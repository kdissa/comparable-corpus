ta_194373_0	தமிழ் மக்கள் நிம்மதியாக வாழ்வதற்கு வடக்கிலும் கிழக்கிலும் விடுதலைப் புலிகள் இயக்கத்தின் கை மேலோங்க வேண்டும் என்று இராஜாங்க அமைச்சர் விஜயகலா மகேஸ்வரன் தெரிவித்துள்ளார்.
ta_194373_1	யாழ்ப்பாணம் - வீரசிங்கம் மண்டபத்தில் நடைபெற்ற ஜனாதிபதியின் மக்கள் சேவை நிகழ்ச்சித் திட்ட நிகழ்வில் வைத்து அவர் இதனைக் கூறியுள்ளார்.
ta_194373_2	இந்த நிகழ்வில் வெளிவிவகார அமைச்சர் திலக் மாரப்பன, உள்நாட்டு அலுவல்கள் அமைச்சர் வஜ்ர அபேவர்தன, நாடாளுமன்ற உறுப்பினர்களான மாவை சேனாதிராஜா, டக்ளஸ் தேவாநந்தா, எம்.ஏ.சுமந்திரன், ஈ.சரவணபவன் உள்ளிட்டவர்களும், வடமாகாண முதலமைச்சர் சீ.வி.விக்னேஸ்வரனும் கலந்து கொண்டிருந்தனர்.
ta_194373_3	இந்த நிகழ்வில் கலந்து கொண்டு உரையாற்றும் போதே இராஜாங்க அமைச்சர் இதனை தெரிவித்தார். இதேவேளை , யாழ்ப்பாணம் - மானிப்பாய் - ஆனைக்கோட்டை பிரதேசத்தின் ஆலயமொன்றில் இடம்பெற்ற வருடாந்த மகோற்சவத்தின் போது ஈழத்தின் வரைப்படம் என்று சந்தேகிக்கும் பதாதையொன்று காட்சிப்படுத்தப்பட்டிருந்தமை தொடர்பில் காவற்துறையினர் விசாரணைகளை ஆரம்பித்துள்ளனர்.
ta_194373_4	குறித்த பதாதையை காட்சிப்படுத்திய நபரை தேடி தற்போதைய நிலையில் விசாரணைகள் ஆரம்பிக்கப்பட்டுள்ளதாக மானிப்பாய் காவற்துறை தெரிவித்துள்ளது.
