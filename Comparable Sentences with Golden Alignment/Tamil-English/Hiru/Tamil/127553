ta_127553_0	நல்லிணக்கம் மற்றும் பொறுப்புக் கூறும் செயற்பாடுகளுக்காக சர்வதேச சமூகத்தின் ஒத்துழைப்பு இலங்கைக்கு கிடைக்க வேண்டும் என பிரித்தானிய உயர்ஸ்தானிகர் ஜேம்ஸ் டொரில் தெரிவித்துள்ளார்.
ta_127553_1	கண்டியில் நேற்று மகாநாயக்கர்களை சந்தித்த பின்னர் செய்தியாளர்கள் மத்தியில் பேசிய போதே அவர் இதனைத் தெரிவித்தார். இலங்கை அரசாங்கத்தின் தற்போதைய செயற்பாடுகளையிட்டு தாம் மகிழ்ச்சியடைவதாக தெரிவித்தார். இலங்கையில் இன, மத பேதங்கள் இன்மையை அஸ்கரி மகாநாயக்கர் பிரித்தானிய உயர்ஸ்தானிகருக்கு எடுத்துரைத்தார்.
ta_127553_2	இதேவேளை, இந்து சமுத்திரத்தில், கடல்சார் பாதுகாப்புக்காக இலங்கையுடன் இணைந்து செயற்படவுள்ளதாக ஐக்கிய அமெரிக்கா தெரிவித்துள்ளது.
ta_127553_3	கடற்கொள்ளையை தடுத்தல், மனிதாபிமான உதவி செயற்பாடுகள், வர்த்தக கப்பல் மார்க்கத்தை பாதுகாத்தல் ஆகியவற்றுக்காக அமெரிக்கா மற்றும் இலங்கை ஒத்துழைப்புடன் செயற்படுவதாக தெரிவிக்கப்பட்டுள்ளது.
ta_127553_4	அமெரிக்க ராஜாங்க திணைக்களத்தினால் வெளியிடப்பட்டுள்ள அறிக்கையொன்றிலேயே இந்தவிடயங்கள் குறிப்பிடப்பட்டுள்ளன.
ta_127553_5	போருக்கு பின்னரான அவசியப்பாடுகளுக்காக, இலங்கை அரசாங்கம் முன்னெடுக்கும் பாதுகாப்பு மீளமைப்பு பணிகளுக்கு ஒத்துழைப்பு வழங்க அமெரிக்கா தயாராக இருப்பதாகவும் சுட்டிக்காட்டப்பட்டுள்ளது.
