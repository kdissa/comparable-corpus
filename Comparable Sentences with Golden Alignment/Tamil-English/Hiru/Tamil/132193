ta_132193_0	சிரியாவில் ஆயுதக் கலைவினை மேற்கொள்ளும் நோக்கில் அமெரிக்காவின் ராஜாங்க செயலாளர் ஜோன் கெரி, ஜெனீவாவுக்கான விஜயத்தை மேற்கொண்டுள்ளார்.
ta_132193_1	அவர் அங்கு ஐக்கிய நாடுகளின் சிரியாவுக்கான தூதுவருடன் பேச்சுவார்த்தை நடத்தவுள்ளார்.
ta_132193_2	அத்துடன் சவுதி மற்றும் ஜோர்டான் ஆகிய நாடுகளின் வெளிவிவகார அமைச்சர்களும் இந்த பேச்சுவார்த்தைகளில் கலந்து கொள்ளவுள்ளனர்.
ta_132193_3	சிரியாவின் அலெப்போ பிராந்தியத்தில் அண்மைக்காலமாக அரசாங்க மற்றும் எதிர்கட்சி போராளிகளுக்கு இடையில் கடுமையான மோதல்கள் இடம்பெற்று வருகின்றன.
ta_132193_4	இதனால் கடந்த ஒரு வாரக் காலப்பகுதியில் மாத்திரம் 250க்கும் அதிகமான பொது மக்கள் பலியாகி இருப்பதாக தெரிவிக்கப்பட்டுள்ளது.
ta_132193_5	இந்த நிலையில் அலெப்போ பிராந்தியத்தில் அமைதியை ஏற்படுத்துவதற்கே இந்த பேச்சுவார்த்தைகளில் முன்னுரிமை வழங்கப்படும் என்று தெரிவிக்கப்பட்டுள்ளது.
ta_132193_6	அத்துடன், சிரிய அரசாங்கப் படையினர் அலெப்போவில் தாக்குதல் நடத்துவதை நிறுவதற்கு ரஷ்யா அழுத்தம் கொடுக்க வேண்டும் என்றும் அமெரிக்கா தொடர்ந்து வலியுறுத்தி வருகின்றமை குறிப்பிடத்தக்கது.
