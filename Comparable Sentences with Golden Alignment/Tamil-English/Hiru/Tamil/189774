ta_189774_0	தேசிய அரசாங்கத்தில் இருந்து விலகிய சிறிலங்கா சுதந்திர கட்சியின் 16 நாடாளுமன்ற உறுப்பினர்களும், இன்று மல்வத்தை மற்றும் அஸ்கிரிய மஹாநாயக்கர்களை சந்தித்து கலந்துரையாடினர்.
ta_189774_1	இன்று தலதா மாளிகைக்கு விஜயம் செய்த அவர்கள், பின்னர் பௌத்த மஹாநாயக்கர்களை சந்தித்துள்ளதாக தெரிவிக்கப்படுகிறது.
ta_189774_2	இதன்போது தங்களது எதிர்கால அரசியல் நடவடிக்கை எவ்வாறு அமையும் என்பது தொடர்பில் அவர்கள், பௌத்த தலைவர்களுக்கு விளக்கமளித்துள்ளனர்.
ta_189774_3	இதேவேளை, அரசாங்கத்தில் இருந்து வெளியேறிய 9 முன்னாள் பிரதி மற்றும் ராஜாங்க அமைச்சர்களுக்கும், முன்னாள் பிரதி சபாநாயகருக்கும், நாடாளுமன்றத்தில் எதிர்கட்சி ஆசனத்தை ஒதுக்குவதில் இன்னும் சிக்கல் நிலவுவதாக தெரிவிக்கப்படுகிறது.
ta_189774_4	அரசாங்கத்தில் இருந்து வெளியேறிய ஆறு அமைச்சர்களுக்கு பதிலாக நியமிக்கப்பட்ட புதிய அமைச்சர்களின் பெயர்கள் வர்த்தமானியில் வெளியாக்கப்பட்ள்ளது.
ta_189774_5	இதனால் அவர்களுக்கு ஆசனங்களை ஒதுக்குவதில் சிக்கல் இல்லை என்று, நாடாளுமன்ற பிரதி செயலாளர் நீல் இத்தவல தெரிவித்துள்ளார்.
ta_189774_6	எவ்வாறாயினும், இன்று ராஜாங்க மற்றும் பிரதி அமைச்சர்கள் பதவி ஏற்றுக் கொண்ட நிலையில், இந்த பிரச்சினைக்கு தீர்வு காண முடியும் என்று எதிர்பார்ப்பதாகவும் அவர் குறிப்பிட்டுள்ளார்.
