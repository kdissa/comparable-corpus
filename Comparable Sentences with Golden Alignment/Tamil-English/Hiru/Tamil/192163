ta_192163_0	வவுனியா – குட்ஷெட் வீதியில் உள்ள வீடொன்றில் இருந்து காணாமல் போன 8 மாத குழந்தை புதுக்குடியிருப்பு பகுதியில் வைத்து இன்று மீட்கப்பட்டுள்ளது.
ta_192163_1	காவற்துறையினருக்கு கிடைந்த தகவலுக்கு அமைய குழந்தை மீட்கப்பட்டுள்ளது.
ta_192163_2	இதன்போது இரண்டு பெண்கள் கைது செய்யப்பட்டுள்ளதாகவும் காவற்துறையினர் தெரிவித்துள்ளனர்.
ta_192163_3	விசாரணைகளின் பின்னர் குழந்தையை தாயிடம் கையளிக்கவும் நடவடிக்கைகள் மேற்கொள்ளப்பட்டுள்ளதாக காவற்துறையினர் தெரிவித்துள்ளனர்.
ta_192163_4	நேற்று முந்தினம் அதிகாலை குறித்த குழந்தை அடையாளம் தெரியாத 3 பேரினால் கடத்தப்பட்டதாக காவற்துறையில், குழந்தையின் தாய் முறைப்பாடு செய்திருந்தார்.
ta_192163_5	குழந்தையின் தந்தை வெளிநாட்டில் உள்ள நிலையில், குழந்தையை காண்பிக்குமாறு தாயிடம் கோரியிருந்தார்.
ta_192163_6	எனினும் தாய் அதற்கு மறுப்பு தெரிவித்த நிலையில், குழந்தையை கடத்துவதாக அவர் குறிப்பிட்டுள்ளார்.
ta_192163_7	இந்தநிலையில், அவரால் இன்று காவல்நிலையத்திற்கு தொலைபேசி மூலம் அழைப்பு ஏற்படுத்தி குழந்தையை தாமே கடத்தியதாக தெரிவித்துள்ளார்.
ta_192163_8	இதனை தொடர்ந்து மேற்கொள்ளப்பட்ட சுற்றிவளைப்புகளின் போதே குழந்தை மீட்கப்பட்டுள்ளது.
