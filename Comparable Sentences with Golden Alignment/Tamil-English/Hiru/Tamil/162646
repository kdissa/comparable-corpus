ta_162646_0	நாட்டில் தாக்கம் செலுத்தியுள்ள அசாதாரண காலநிலையின் காரணமாக, 146 பாடசாலைகள் பாதிக்கப்பட்டுள்ளதாக கல்வி அமைச்சு அறிவித்துள்ளது.
ta_162646_1	சப்ரகமுவ, தென் மற்றும் மேல் மாகாணங்களின் பாடசாலைகளில் இந்த நிலை ஏற்பட்டுள்ளது.
ta_162646_2	சபரகமுவ மாகாணத்தில் மாத்திரம் 65 பாடசாலைகள் பாதிக்கப்பட்டுள்ளதுடன், மேல் மாகாணத்தில் 64 பாடசாலைகளும், தென்மாகாணத்தில் 17 பாடசாலைகளும் பாதிக்கப்பட்டுள்ளன.
ta_162646_3	அதேநேரம் அசாதாரண காலநிலையால் ஏற்பட்ட மண்சரிவு மற்றும் வெள்ளப் பெருக்குகளால் 45 மாணவர்கள் உயிரிழந்திருப்பதாகவும், 8 பேர் காணாமல் போய் இருப்பதாகவும் தெரிவிக்கப்பட்டுள்ளது.
ta_162646_4	அதிக மாணவர்கள் சப்ரகமுவ மாகாணத்திலேயே உயிரிழந்துள்ளனர்.
ta_162646_5	அங்கு 18 மாணவர்கள் உயிரிழந்திருப்பதாக அறிவிக்கப்பட்டுள்ளது.
ta_162646_6	அதேநேரம் அனர்த்த நிலைமைகள் காரணமாக 77 பாடசாலைகள் தற்காலிக முகாம்களாக மாற்றப்பட்டுள்ளன.
ta_162646_7	வெள்ளம் மற்றும் மண்சரிவுகளால் 8 மாவட்டங்களின் பாடசாலைகள் இன்று வரையில் மூடப்பட்டுள்ளன.
ta_162646_8	இந்த மாகாணங்களில் மீண்டும் பாடசாலைகள் திறக்கப்படும் தினம் குறித்து இன்றையதினம் தீர்மானிக்கப்படும் என்று கல்வி அமைச்சர் அகில விராஜ் காரியவசம் தெரிவித்துள்ளார்.
