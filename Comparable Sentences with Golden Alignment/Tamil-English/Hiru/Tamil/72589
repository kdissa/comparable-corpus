ta_72589_0	தெற்கு அதிவேக பாதையிலோ கட்டுநாயக்க அதிவேக பாதையிலோ உந்துருளி, முச்சக்கரவண்டி, டெக்டர், துவிச்சக்கர வண்டி மற்றும் கரத்தைகள் என்பவற்றுக்கு உள்நுழைய வேண்டாம் என்று காவல்துறையினர் கோரிக்கை விடுத்துள்ளனர்.
ta_72589_1	காவல்துறை ஊடக பேச்சாளர் அஜித் ரோஹண இந்த கோரிக்கையை விடுத்துள்ளார்.
ta_72589_2	அதிவேக பாதையில் இவ்வாறான வாகனங்கள் உள்செல்லும் போது, அதன் சாரதிகள் கைது செய்யப்படுவதுடன், அவர்களுக்கு எதிராக வழக்கு தொடுக்கப்படும் என்றும் அவர் குறிப்பிட்டுள்ளார்.
ta_72589_3	இதனிடையே, கொழும்பு கட்டுநாயக்க அதிவேக பாதை மற்றும் தெற்கு அதிவேக நெடுஞ்சாலை ஆகியவற்றில் அத்துமீறிய நிலையில், உந்துருளிகள் இரண்டு இன்றும் நேற்றும் உள்நுழைந்த சம்பவங்கள் இடம்பெற்றுள்ளன.
ta_72589_4	கொழும்பு கட்டுநாயக்க அதிவேக நெடுஞ்சாலையில் அத்துமீறி உள்நுழைந்த ரஸ்ய நாட்டு பிரஜை ஒருவர் காவல்துறையினரால் கைது செய்யப்பட்டுள்ளார்.
ta_72589_5	இன்று அதிகாலை அதிவேக பாதையில் 18வது கட்டை பகுதியில் உள்நுழைந்து கொழும்பு திசையில் பயணித்துக் கொண்டிருந்த நிலையில், 6வது கட்டை பகுதியில் வைத்து கைதுச் செய்யப்பட்டார்.
ta_72589_6	இதனிடையே, நேற்றைய தினமும் அதிவேக நெடுஞ்சாலையில் சட்டவிரோதமாக உள்நுழைந்த உந்துருளி ஒன்று எதிர் திசையில் பயணித்த நிலையில், பேரூந்து ஒன்றுடன் மோதுண்டு நிலையில் உந்துருளியின் சாரதி காயமடைந்தார் என்பது குறிப்பிடத்தக்கது.
