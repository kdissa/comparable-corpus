ta_732883_0	அல் கைதா அமைப்பின் நிறுவுனர் ஒசாமா பின்லேடனின் மகன் ஹம்ஸா பின்லேடன் உயிரிழந்துள்ளதாக அமெரிக்க உளவுத்துறை அதிகாரிகள் தெரிவித்துள்ளனர்.
ta_732883_1	ஹம்ஸா பின்லேடனின் மரணம் தொடர்பிலான விரிவான தகவல்கள் இதுவரை வெளியிடப்படவில்லை.
ta_732883_2	ஹம்ஸா பின்லேடன் தொடர்பில் தகவல்கள் வழங்குவோருக்கு 1 மில்லியன் டொலர் சன்மானமாக வழங்கப்படும் என, அமெரிக்க அரசாங்கத்தால் கடந்த பெப்ரவரி மாதம் அறிவிக்கப்பட்டிருந்தது.
ta_732883_3	இந்நிலையில் அமெரிக்கா மற்றும் ஏனைய நாடுகளின் மீது தாக்குதல் நடத்தவுள்ளதாக, ஹம்ஸா பின்லேடன் குரல் பதிவுகளையும் காணொளிகளையும் வெளியிட்டிருந்தார்.
ta_732883_4	2001ஆம் ஆண்டு அமெரிக்க இரட்டைக் கோபுர தாக்குதலின்போது ஆப்கானிஸ்தானில் அவர் தங்கியிருந்ததாகவும் பின்னர் அமெரிக்கா தலைமையிலான தேடுதலின்போது பாகிஸ்தானில் பதுங்கியிருந்ததாகவும் தெரிவிக்கப்பட்டுள்ளது.
ta_732883_5	இதேவேளை அவரது தந்தையான ஒசாமா பின்லேடன் 2011ஆம் ஆண்டு அமெரிக்கப் படையினரால் பாகிஸ்தானில் வைத்து கொல்லப்பட்டமை குறிப்பிடத்தக்கது.
