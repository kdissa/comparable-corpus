ta_196841_0	சீனாவின் சாங் இ – 4 விண்கலம் சந்திரனில் தரையிறக்கப்பட்டுள்ளது.
ta_196841_1	சந்திரனின் இரண்டு பகுதியை ஆய்வுக்குட்படுத்தும் நோக்கில் முதன்முறையாக குறித்த விண்கலம் சீனாவினால் கடந்த 8ம் திகதி விண்ணுக்கு ஏவப்பட்டது.
ta_196841_2	தொடர்ந்து நான்கு நாட்களாக பூமியை சுற்றிவந்த குறித்த விண்கலனம் கடந்த 12ம் திகதி சந்திரனின் சுற்றுவட்ட பாதைக்குள் நுழைந்தது.
ta_196841_3	அதற்கமைய சந்திரனில் இருண்ட பகுதியில் அதனை தரையிறக்குவதற்கு ஏற்ற வகையில் கடந்த ஞாயிற்றுக்கிழமை விண்கலத்தின் வட்டப்பாதை, நீள்வட்டப்பாதையாக மாற்றியமைக்கப்பட்டது.
ta_196841_4	அதற்கமைய இன்றைய தினம் சந்திரனின் இருண்ட பகுதியில் சீனாவின் சாங் இ – 4 விண்கலம் தரையிறக்கப்பட்டதாக சர்வதேச ஊடகங்கள் தெரிவித்துள்ளன.
ta_196841_5	இதேவேளை பூமியை சந்திரன் சுற்றிவருவதாலும், அது தன்னைத்தானே சுற்றிக்கொள்வதாலும் இரண்டும் ஒரே வேகத்தில் பயணிப்பதாலும் சந்திரனில் ஒரு பகுதியை மாத்திரமே பூமியிலிருந்து காண முடியும்.
ta_196841_6	அதன் மற்றொரு பகுதியை பூமியிலிருந்து பார்க்க முடியாத நிலையில், அது இருண்ட பகுதியென அழைக்கப்படுகிறது.
ta_196841_7	அந்த பகுதி குறித்து ஆய்வு செய்யவே சீனா முதன்முறையாக அங்கு விண்கலத்தை அனுப்பிவைத்துள்ளமை குறிப்பிடத்தக்கது.
